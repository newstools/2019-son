SARON. – ’n Tik straw was die oorsaak dat ’n man se nuwe lewensjaar net drie verskriklike ure geduur het. Vernon Alkaster (29) is onlangs doodgesteek, vermoedelik deur ses mans saam met wie hy kort voor die voorval afgekoel het. Hy het die vorige dag verjaar. Alkaster is per ambulans na die Lapa Munnik-hospitaal in Porterville geneem waar hy aan sy wonde beswyk het. Hy is nege keer gesteek. Alkaster se girlfriend, Mona Williams (28), sê hulle was al in die bed toe hulle ’n gestamp by die deur hoor. Sy vertel: “Daar was ses mans wat hulle tik by Vernon gesoek het. Hulle het vroeër almal saam afgekoel. Opgerook “Hy sê toe dis by sy tjommie en hulle is daar weg. Ek het die volgende dag gehoor hy is dood.” Dit blyk dat Alkaster en sy vriend die tik opgerook het wat hy vir die mans moes gaan koop het. Hy het volgens die polisie glo ook ’n haarsnyer van een van die mans gesteel. Toe hulle by die vriend se huis kom, het Alkaster glo ’n tuinvurk in die hande gekry en wou vir hom ’n pad oopveg om weg te kom. Hy het oor ’n heining gespring en op ’n ander erf beland. Die eienaar van dié plek sê op voorwaarde van anonimiteit hulle het wakker geskrik toe Alkaster omstreeks 02:40 al skreeuend om hulp hulle­ agterdeur probeer afbreek het om in te kom. Alkaster was nie ’n engeltjie nie. Trouens, hy was berug daarvoor dat hy gereeld met die gereg gebots het en hy was ook na bewering by bendebedrywighede betrokke. Sy ouers, Avonia en Nolan Kotze, sê hulle voel sleg oor die mense nou so sleg praat van hulle seun. “Ons het baie probleme met Vernon gehad. “Ons het so gehoop dat hy sy lewe sou verander. Mense wat nie sulke probleme met hulle kinders het nie, sal nie verstaan waardeur ons is nie,” het sy ma vertel. Ontstoke inwoners het kort daarna die hok uitgebrand waarin van die vermeende aanvallers gebly het. Aanhouding AO Wilfred Alkaster van die polisie in Saron sê ’n klag van moord word teen ses mans van die Oos-Kaap ondersoek. “Die aanvallers van tussen 22 en 25 jaar oud is tans in aanhouding.” Alkaster is die afgelope Saterdag begrawe.