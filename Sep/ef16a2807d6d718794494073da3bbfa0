ELKE werksdag word een van Son se verslaggewers met misdaad gekonfronteer. Só ervaar Son se span dit: Eldridge Jason: “Wat my altyd op ’n misdaadtoneel soos ’n vuishou tussen die oë tref, is hoe numb ons gemeenskappe teenoor misdaad staan. Asof niks meer skok nie. Inteendeel, dis eerder hulle nuuskierigheid om die wrede moordtoneel met hulle eie oë te sien wat skok. “ ’n Toneel wat my altyd bybly, was toe ’n trein iemand aan flarde gestamp het. Liggaamsdele verstrooid en kinders van so jonk as vyf jaar wat beur vir ’n beter view. “Hoe meer sulke goed gebeur, hoe minder skok dit mense. Die sadste is dat kinders al hoe minder in die strate kan speel en meer by misdaadtonele rondhang.” Leon Bonthuys: “Duisende mense word jaarliks vermoor en dit stomp ’n mens af. Deur die jare voel dit soos net nog ’n job. Soos ’n bankklerk of electrician. “Dit move ’n mens wel as ’n mens sien hoe ’n ma en ouma huil oor ’n kind. Maar nie met die gangsters nie. “Ek sien die klein kinders op gangster-tonele. Dís eintlik meer hartseer as wat ek ’n lyk sien.” Tracy-Lynn Ruiters: “Wat jy daagliks sien, tref jou diep. “Jy kan nie jou mind delete nie. Met die onlangse femi­cide-betogings is dit die pyn en frustrasie in die oë van betogers wat ’n mens onthou. Daarom bid ek vir oplossings vir die land ...” Bohemia Jumatt: “Misdaad het ons mense al kliphard gemaak. Wanneer iets in hulle gemeenskap gebeur, hol hulle nader. Wanneer gangsters op mekaar skiet, hardloop hulle tussen die koeëls en nie weg nie. “Dis ’n bewys dat misdaad deel van ons gemeenskappe se bestaan is.” Shantel Moses: “So graag soos ’n mens wil, wil jy net jou werk doen en aangaan. “As ’n mens en ma is dit onmoontlik. Met elke kind en vrou se moord en verkragting voel jy die werklikheid dat dit jy kon wees. “Toe Orderick Lucas se lyk, dae ná sy verdwyning uit ’n drein gehaal is, het iets in my gebreek. Enkele dae later is twee kleuters in Vredenburg wreed vermoor. Sulke gebeure allow jou nie om net ’n joernalis te wees nie.” Astrid Februarie: “Dit tref my hoe mense op ’n toneel staan en bespiegel oor wat gebeur het. Dan kry jy dié wat verbystap asof niks gebeur het nie. Dis hartseer om die jong kinders op die tonele te sien, maar dis ’n realiteit wat ’n mens hoop verander.” Basil Afrika: “Die mammies wat in trane erken hulle kind is ’n gangster en het berou, hulle is helde. Ek haal my hoed af vir so ’n ma wat weet dis nie hoe sy daai kind grootgemaak het nie. “Ander vertel snikkend hoe hulle weet hulle kinders gaan doodgeskiet word. Ander ouers druk hulle kop in die sand en wil nie die waarheid erken nie. Die hartseerste is die ouers wat weet hulle kind is ’n gangster en hom dan beskerm en vir hom lieg.” Anele Mfazwe: “Die meeste Wes-Kaapse polisiestasies, veral in gang-gebiede, het ’n tekort aan mannekrag. “Baie speurders is oorlaai met te veel dossiere om te ondersoek. Dan is daar speurders wat nie formeel opgelei is nie. Tot hierdie kwessies nie aangespreek is nie, sal misdaad hoog bly.”