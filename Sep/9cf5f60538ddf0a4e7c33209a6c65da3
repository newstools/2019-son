TOERISME in die Nelson Mandelabaai-metro het gesorg dat R9,2 miljard se bruto binnelandse produk (BBP) laas jaar behaal is. Maandag het die munisipaliteit, in samewerking met Nelson Mandela Bay Tourism (NMBT) en die Eastern Cape Parks and Tourism Agency (ECPTA), toerismemaand geloods. Toerismemaand is ’n jaarlikse viering wat fokus op die belangrikheid van toerisme vir die nasionale ekonomie, werkskepping en reis in Suid-Afrika. Omdat September ook Erfenismaand is, sal die fokus van die aktiwiteite op plaas­like toerisme en erfenisbates val. Die burgemeester, Mongameli Bobani, sê: “In 2018 is die geskatte direkte impak van toerisme net in Nelson Mandelabaai amper R5 miljard. Dit onderhou 26 389 jobs in toerisme in die stad.” Die mayco-lid vir ekonomiese ontwikkeling, toerisme en landbou, Marlon Daniels, sê die tema van die maand is toerisme en werk: ’n beter lewe vir almal. “Dis belangrik vir ons gemeenskappe om die waarde van toerisme in ons stad te verstaan – nie net in terme van die ekonomiese impak nie, maar ook in terme van werkskepping.” Hy meen dis daarom noodsaaklik dat die regering daarna kyk om die infrastruktuur en produkontwikkeling te verbeter. Dit kan dan meer jobs tot gevolg hê. Daniels voeg by dat hulle ook meer moet saamwerk met die privaatsektor om die stad te bemark en om dit vir hulle makliker te maak om besigheid in die stad te doen. Die voorsitter van NMBT, Shaun Fitzhenry, het alle stake­holders gevra om saam te werk en toegewyd te bly om die uitdagings in die stad te oorkom. “NMBT beplan ’n strategiese sessie in toerismemaand wat belanghebbers sal help om die nodige ingrypings in die metro te identifiseer,” sê Fitzhenry. Hy sê voorts hulle doelwit is om met munisipale beamptes saam te werk om hulle toerismebates te herbou. Volgens die waarnemende stadsbestuurder, Anele Qaba, het die munisipaliteit 30 toerisme-ambassadeurs en 60 skoonmakers (vir die erfenis sites) aangestel vir dié boekjaar. Dit wil sê daar is 300 meer jobs geskep as in 2018. Die munisipaliteit sal ook die leerders en personeel van plaaslike skole inlig oor die belangrikheid van toerisme en wat die Baai het om aan te bied in terme van sy top-kwaliteit toerisme­produkte. Lihle Dlamini, hoof- finansiële beampte van die ECPTA, sê September is die aangewese maand waarin pro­vinsiale vennote aangemoedig word om inisiatiewe wat plaaslike travelling stimuleer, uit te lig.