VIR die Son-skrywer Gregory Noble is dié naweek se konsert ’n dream come true. Die gospelsanger vertel dis sy hartsbegeerte dat die gemeenskap hande vat en die land deur musiek genees. Gregory sê: “Dit breek my hart wanneer ek die nood van ons land sien, maar daar is hoop. Met ’n positiewe gesindheid kán ons die land ’n beter plek maak. “Ek ken van seerkry. Moenie gaan lê nie. Staan op, want dié wat op die Here wag, kry nuwe krag.” Die kunstenaar vertel hy sal by dié show sy nuwe musiek bekend stel. “Ek het ’n lied, ‘Through It All’, geskryf. Ek glo sterk swaarkry bou karakter en daar’s altyd ’n les om te leer.” Op die aand wil hulle kerse aansteek en ’n oomblik van stilte toewy aan die vroue en kinders wat die laaste ruk hulle lewe weens geweld verloor het. Inspireer Gregory sê: “Ons is baie opgewonde oor die konsert. Dit sal inspireer. Dit is die gebed van ons harte dat gebroke families herstel word. “ ’n Nuwe seisoen het aangebreek. Gryp dit aan en maak die beste van elke oomblik.” Gregory werk aan sy derde album. Dit word later vanjaar uitgereik. Sondag se konsert begin 16:00 en word in die Pentecostal Christian Church in Rosette Way in Kraaifontein aangebied. Thelma Felix van CCFM is die MC en die digter Kim Samuels sal ’n bydrae lewer. Van die gaskunstenaars is Felicia Marion, Heinrich Isaacs, Krista Jones, Chadleigh Gowar, Heinrich Antonie, Colin Mitchells, Diedie Jooste en Carlo Fransman. Die kaartjies kos R100 elk en is by Gregory self te kry. Bel hom by 083 431 6053.