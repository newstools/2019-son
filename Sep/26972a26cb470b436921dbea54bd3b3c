DIT blyk Uyinene Mrwetyana se moordenaar het ’n modus operandi gehad. Alice Cropper van Houtbaai het ’n skokkende onthulling op Facebook gedoen. Cropper skryf sy was dalk amper die poskantoormoordenaar se volgende slagoffer. ’n Paar dae ná Mrwetyana (19), ’n student aan die Universiteit van Kaapstad, in die Clare­inch-poskantoor in Claremont vermoor is, het Cropper ook dié poskantoor besoek. Volgens Cropper moes sy briewe vir haar werk pos. Sy skryf op Facebook terwyl sy nog haar briewe in orde gekry het, het die poskantoorwerker sommer reguit gesê die kaartmasjien is offline. Sy vertel: “Hy het my gesê ek moet later terugkom. Hy het gesê dit sal eers dán aan wees en hy sal my help. “Dit was al 16:30 en die poskantoor sou binne ’n halfuur sluit. Amper “Ek het dit oorweeg, want ek moes in elk geval nog na die pet shop gaan. Ek kon gaan en vinnig terugkom. Dís wat ek amper gedoen het. “Die ding is, ek hou nie van boring admin nie en vermy staatsinstansies. “En die stokou kaart­masjien-ding was net te veel vir my. “Ek het hom gevra om asseblief weer te probeer ingeval dit aanlyn gekom het terwyl ons gesels het. “Hy het my kaart probeer en dit het sonder enige probleme gewerk. “ ’n Paar minute later sê hy toe hy het vergeet om my vir een van die koeverte te charge. Ek het ’n tweede betaling gemaak sonder enige probleme. “Ek het nog met hom gegrap en gesê dat dit my lucky day is ...” Cropper sê die Maandag hierna het die nuus gebreek van wat in die einste poskantoor met Mrwetyana gebeur het. Sy raak angstig oor wat sy gehoor het: “Hoe ’n manlike werker haar gesê het die krag is uit en sy moet oor ’n rukkie terugkom. “Hoe sy dit gedoen het en hom alleen daar gekry het. Waar hy haar ingesluit, verkrag en vermoor het. “Haar oor die kop geslaan het met ’n skaal. “Hoe sy teen hom terugbaklei het ...” Gecheck Cropper sê toe Mrwe­tyana se moordenaar se naam bekend gemaak is, het sy onmiddellik haar slip gecheck. Sy het toe agtergekom dit is dieselfde persoon wat haar ’n paar dae voor dit gehelp het. Cropper sê sy besef nou dieselfde kon met haar gebeur het as sy, soos Mrwetyana, terug na die poskantoor gegaan het. Sy sê sy praat uit hieroor omdat sy voel haar storie kan dalk met die ondersoek help.