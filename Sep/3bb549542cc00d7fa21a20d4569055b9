TIEN mense is dood en 14 ander beseer toe ’n bestuurder vroeg Saterdagoggend op Ou Kaapse Weg in Steenberg beheer verloor het oor ’n konstruksievoertuig. Maxine Bezuidenhout, verkeerswoordvoerder van die Stad Kaapstad, sê die slagoffers het agter op die bakkie gesit toe die ongeluk omstreeks 02:00 gebeur. Werner Vermaak, ER24-woordvoerder, sê by die paramedici se aankoms, is nege mans met noodlottige beserings aangetref en dood verklaar. “Drie ander mans het ernstige beserings en 11 het geringe tot matige beserings. Die tiende persoon is later in die hospitaal dood.” Intussen het die provinsiale minister van vervoer, Bonginkosi Madikizela, vir 'n ondersoek na die dood van die konstruksiewerkers gevra. "Dis met hartseer dat ek kennis neem van hierdie tragiese ongeluk. My meegevoel aan die families van die slagoffers. "Ek doen 'n beroep op wetstoepassingsagentskappe om die volle oorsaak van die ongeluk te ondersoek." Hy voeg by: "Die inligting rondom die oorsaak moet gebruik word om padveiligheid te verbeter en soortgelyke ongelukke te vermy."