EERS het hy ’n bekentenis gemaak. Onlangs het hy egter sy deuntjie in Mitchells Plain se landdroshof verander. Donald Conrad (38), wat confess het oor die moord van die gewilde pub-eienaar Calvin­ “Kaboliek” Go­liath, het nou ’n paar stertjies by sy storie gelas. Goliath het op 19 Mei 2016 sy drankwinkel in Westridge, Mitchells Plain, oopgesluit toe hy afgemaai is. Gesloer Skaars ’n week ná die moord het Conrad van Tafelsig in Mitchells Plain ’n bekentenis oor die moord afgelê. ’n Tweede verdagte, Dane Brandt (30), het hom ook aan die polisie oorgegee. In die bekentenis het Conrad Goliath se familie om vergifnis gevra en gesê hy het nie bedoel om ­Goliath te vermoor nie. Die saak, wat omtrént gesloer het, het toe weer begin, maar het dié keer ’n heel ander rigting ingeslaan. Monique Carstens, Conrad se lawyer­, het die betrokke ondersoekbeampte behoorlik tydens die verrigtinge gegrill. Sers. Bradley Schuurman van die teenbende-eenheid kon egter nie van stryk gebring word nie. Volgens Carstens is haar kliënt gedwing om die bekentenis te maak. Schuurman, met 14 jaar ervaring, sê hy’t nog nooit in sy loopbaan dit gedoen nie en hy sal nooit iemand dwing om dit te doen nie. “Ek weet nie hoekom hy sulke dinge sal sê nie. Ek weet jy moet nooit sulke dinge eens probeer nie. “Ek het dit daai tyd geweet en ek weet dit nou!” Volgens Conrad het hy in die Mitchells Plain-selle geslaap, maar Schuurman dui in sy dokumente aan hy was in die Strandfontein-selle. Carstens sê Schuurman het haar kliënt vertel as hy ’n bekentenis aflê, sal hy 15 jaar kry, maar net 7 jaar uitdien. “Hy het toe gevra dat sy vrou geroep moet word omdat hy dit met haar wil bespreek.” Schuurman het dit ook ontken en gesê die enigste rede hoekom Conrad se vrou ingeroep is, is omdat hy haar van die bekentenis wou vertel. Taktiek “Hy het my gestop voordat ek ’n waarskuwingsverklaring kon doen. Hy het gesê hy wil beken en toe sy vrou uit die vertrek stap, het sy gesê hy wil dit doen.” Nathalie Goliath, die slagoffer se skoondogter, glo dis alles net ’n taktiek om die saak te laat sloer. Die saak is tot 25 Oktober uitgestel.