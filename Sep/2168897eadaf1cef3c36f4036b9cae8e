STANTON Smith, afrigter van die Universiteit van Wes-Kaapland, is al lank genoeg in die game om te weet “cowboys don’t cry”. Smith het g’n verskonings gemaak nadat die Noordwes-Universiteit (NWU) die U’dubs Donderdag met 0-1 uit die Varsity-sokkerreeks geboender het nie. Dit was beslis soete wraak vir die besoekers van Mahikeng wat laas week met 3-2 in ’n regte riller deur UWK geklop is. Die span van die NWU pak die Tshwane-Universiteit vir Tegnologie (TUT) volgende Donderdag in sy eerste Varsity-eindstryd. Smith meen hulle vat hulle pak soos ’n man. Die ervare coach­ het sy NWU-teenstander geloof en uitgewys hulle was hongerder op die dag. “As jy in ag neem hulle moes twee weke ná mekaar na die Kaap reis en het op albei geleenthede goeie vertonings opgedis, moet ek hulle lof gee. “Hulle is ook ’n span wat reeds drie jaar saam is en hulle peak nou. “Dit is hulle jaar, want hulle vertoon baie goed,” verduidelik Smith. “Noordwes was Donderdag opgewasse vir die stryd. “My spelers, aan die ander kant, het net nie opgedaag nie. “Die min kanse wat ons geskep het, kon ons nie benut nie. “Ons het egter gracefully uit die toernooi gegaan,” voeg Smith by. Die UWK se spelers verskuif hulle aandag nou na hulle akademiese verpligtinge voordat hulle weer bymekaarkom vir die Universiteitsport-Suid-Afrika-kompetisie (Ussa) wat in Desember in Johannesburg plaasvind. Kersie Smith beklemtoon dit was ’n besondere eer en ’n plesier om ’n groep voorbeeldige spelers soos syne te lei. “Ek dink dis veilig om te sê my spelers is almal champions in hulle eie reg,” verduidelik Smith trots verder. “Ons het nie die kersie op die koek gesit nie, maar as jy in ag neem wat die spelers oor die laaste sewe weke opgeoffer het, is hulle champs in my oë. “Jy moet onthou – ons is een van die jongste spanne in die kompe­tisie. “Die spelers het volwasse op­getree en was baie gedissiplineerd,” sê Smith.