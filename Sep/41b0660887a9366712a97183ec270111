DIE twee mans wat verantwoordelik is vir die skietdood van ’n Rasta in Desember 2017 in Kleinskool is elk lewenslange tronkstraf opgelê vir sy moord. Regter Bulelwa Pakati het die moordenaars Vuyolwethu Mankonkwana (28) en Fabian Fillis (24) boonop elk vyf jaar tronkstraf opgelê vir die onwettige besit van ’n vuurwapen en nóg vyf jaar elk vir die onwettige besit van ammunisie. Die vonnisse sal gelyklopend uitgedien word. Mankonkwana is ’n voormalige jeugpresident van die UDM. Hulle stewige vonnis spruit uit ’n voorval op 7 Desember 2017 toe hulle insittendes van ’n minibus- taxi was. ’n Stryery het tussen Fillis en ’n ander passasier uitgebreek. Kort hierna het Fillis die taxi driver beveel om stil te hou, ’n gun aan Mankonkwana oorhandig en hom opdrag gegee om ’n Rasta-man dood te skiet wat met ’n vierjarige kind langs die pad gestap het. Pakati het by vonnisoplegging gesê die Rasta Thomas Ernest Hammond (59) is sonder enige rede doodgeskiet. Volgens haar het Mankonkwana en Fillis tot vandag toe nog nie vir die hof gesê hoekom hulle Hammond doodgeskiet het nie. Hammond se suster, Ivy, het ter verswaring van vonnis getuig. Volgens haar was haar broer iemand wat in vrede met almal geleef het, haar altyd bygestaan het en baie grappig was. Hammond se lewensmaat, ene Soraya, het getuig hy was die broodwinner in die huis en dat sy ná sy dood sukkel. Sy sê hulle verlang baie na Hammond. Die hof het ook gehoor die meisie wat by Hammond was ten tyde van die skietvoorval was nie sy eie nie, maar hy het na haar omgesien asof sy sy eie kind was. Pakati het vroeër in haar uitspraak verwys na hoe bang die getuies was om te getuig. Sy het gesê twee van die getuies wou glad nie by die saak betrokke wees nie uit vrees vir hulle lewe. Pakati het die hof herinner aan AO Benjamin Killian, ondersoekbeampte, se getuienis dat een van die getuies baie ontsteld en terselfdertyd bang was toe hy sy verklaring gemaak het. Volgens haar het die een staatsgetuie Killian gesmeek om hom nie by die saak te betrek nie. Volgens Pakati het die betrokke getuie so ver gegaan as om sy selfoonnommer te verander om enige verdere kontak met Killian te vermy. Sy het voorts Killian se getuienis herhaal dat Kleinskool die territory is van die Kakmaker-bende en dat getuies vermoor word as hulle getuig. Lt.genl. Liziwe Ntshinga, provinsiale polisiekommissaris, het die ondersoekspan en vervolgingsgesag geprys vir die twee se stewige vonnis. Ntshinga het gesê diegene wat nie respek het vir menselewens nie, moet uit die samelewing verwyder word en agter tralies geplaas word “waar hulle hoort”. Sy het bygevoeg sy is bly die hof het geen genade vir misdadigers soos dié nie.