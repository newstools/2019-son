DIE talentkompetisie Maak my Famous gaan 'n tweede seisoen kry. Die nuus is by die Maak my Famous Showcase bekendgemaak wat Saterdag in die Grand Arena by GrandWest gehou is. Twee konserte is aangebied. Die een was 14:00 met die tweede show wat 20:00 gehou is. Emo Adams en Tarryn Lamb,  aanbieders van die kompetisie, het saam met die wenner Cheswyn Ruiters, die runner-up Bernice West en deelnemers van die Top 10 opgetree. Saam op die verhoog was Early B, Loukmaan Adams, Jack Parow, Jarrad Ricketts en Nur Abrahams. Intussen het kykNET aangekondig inskrywings vir die tweede Maak my Famous, wat in 2020 uitgesaai word, maak binnekort oop. Die program het kykers vanjaar met ongelooflike talent van dwarsoor Suid-Afrika verstom. Van komediante en dansgroepe tot kletsrymers en sangers – die land het behoorlik gegons oor dié gewilde program. kyKNET sê die sterre van die toekoms kan vanaf 1 Oktober 2019 inskryf vir Maak My Famous 2. Die sluitingsdatum is 31 Oktober 2019. Emo Adams, medeskepper van die program, sê dit is oorweldigend om te hoor daar gaan ’n tweede seisoen wees. “Dit beteken die mense het aanklank gevind by die eerste seisoen en dat hulle die hart van die show raakgesien het. Ons is dus op die regte pad,” sê Adams. Waarna word daar hierdie keer gesoek? “Ons soek meer van alles. Meer sangers, meer dansers, akteurs, komediante, buiksprekers. Álles. Ja, ons soek mense uit die stede, maar ons soek die mense in die klein dorpies ook – die verborge skatte,” sê Emo. “Maak My Famous is ’n platform vir almal en ons wil seker maak ons gee elkeen ’n kans om vyf minute en dalk baie, baie meer van fame te kry." 