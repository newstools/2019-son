NEK- en rugprobleme was gister die groot besprekingspunt nadat Roger Federer op ’n verrassende wyse uit die Amerikaanse Ope Tennistoernooi geboender is. Die Suid-Afrikaans gebore Switserse tennisheld het in die kwarteindronde in vyf stelle – met 6-3, 4-6, 6-3, 4-6 en 2-6 – teen die 74ste gekeurde Bulgaar Grigor Dimitrov vasgeval. Die eerste vraag aan Federer ná sy match was oor wat met hom fout is. “My nek en rug het net so ’n bietjie styf gevoel. Ek het gedink die behandeling sou help, maar toe nie. “Maar dis Dimitrov se groot oomblik en het niks met my rug en nek uit te waai nie,” het Federer gesê. Volgens Federer was die probleme met sy nek en rug nie so erg dat hy moes ophou speel nie. Hy het heeltyd benadruk dit het niks met die nederlaag te doen gehad nie. “Daar was in die vierde en vyfde stel geleenthede om terug te veg, maar ek kon hulle net nie benut nie. “Grigor het my oorheers en my ritme versteur, veral met sy houe van die basislyn af. Hy het ’n goeie job gedoen, want gewoonlik kan ek sulke druk hanteer.” Verwoestende Intussen lyk die kanse nou beter as ooit vir Serena Williams om gelyk te trek met Margaret Court se jare lange rekord van 24 Grand Slam-titels. Serena was sommer in ’n verwoestende mood. Sy het China se Wang Qiang met 6-1 en 6-0 geklop om deur te dring tot die halfeindronde. Dit was alles verby in net 44 minute.