'N 42-JARIGE man is gearresteer in verband met die verdwyning van 'n student van die Universiteit van Kaapstad. Uyinene Mrwetyana (19) is sedert verlede Saterdag vermis en is laas in Claremont gesien. Brig. Novela Potelwa, 'n provinsiale polisiewoordvoerder, sê die man is Vrydagoggend deur lede van die polisie se blitspatrollie in Claremont gearresteer. Potelwa sê 'n ondersoek is aan die gang om Mrwetyana op te spoor. Sy het volle vertroue dat die arrestasie en ondervraging van die man meer lig sal werp oor haar verdwyning. Intussen gaan 'n nadoodse ondersoek en DNS-toetse gedoen word op 'n liggaam wat Maandag in Lingelethu-Wes in Khayelitsha gevind is. 