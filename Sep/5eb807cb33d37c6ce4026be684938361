SIYA Kolisi se Springbokke sal Saterdag die beeld van die ontslape voormalige Springbokvleuel Chester Williams op hulle truie se nommers dra wanneer die Bokke in hulle eerste World Cup game teen die All Blacks te staan kom. SA Rugby het gister dié aankondiging op springboks.rugby gedoen. Williams was natuurlik ’n ster van Francois Pienaar se Bokke wat die Wêreldbeker in 1995 op tuisbodem gewen het. Hy is twee weke gelede in die ouderdom van 49 aan ’n hartaanval oorlede. Selfies Die Paarliet se beeld, tesame met dié van die huidige Springbokke én Bok fans, sal op die rûe van die spelers in hulle nommers ingeëts wees. Fans kon selfies instuur om hulle foto op die nommers te hê. Williams was die enigste nie-wit speler in 1995 se WB-groep. Rassie Erasmus, Bok-afrigter en voormalige spanmaat van Williams by die Bokke en Cats, sê Chessie het nie van die limelight gehou nie. “Hy het nooit gespog oor sy rol nie en het nooit enige iets verwag nie. “Ek dink hy sou dit gelike het om nog één keer deel te wees van ’n toets tussen die Bokke en die All Blacks.” Die wedstryd word môre 11:45 (SA tyd) in die Yoko­hama Stadion beslis.