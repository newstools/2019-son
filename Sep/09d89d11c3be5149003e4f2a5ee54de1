DIE keuringsproses vir die nuwe polisiehoof in die Wes-Kaap is in volle gang. Maar die hele proses is klaar benadeel en moet oorgedoen word, sê die ANC in die Wes-Kaap. Dit volg nadat genl.maj. Jeremy Vearey, hoof van die speurafdeling van die Wes-Kaapse polisie, nie die kortlys vir die job gehaal het nie. Faiez Jacobs, Wes-Kaapse ANC-sekretaris, sê hulle het verneem ’n derde mag is hiervoor verantwoordelik. “Ek verneem hy het nie die kortlys gehaal nie omdat hy nie al die relevante dokumentasie saam met sy aansoek gestuur het nie. Dit is skoon nonsens.” Hy sê daar is nie ’n manier dat Vearey so ’n slip-up sou maak nie. Hy sê: “Ek ken hom as ’n noukeurige beampte wat tot op die fynere besonderhede let.” Luidens ’n ingeligte bron wás Vearey se naam op die kortlys, maar dis verwyder. Brief Die plaaslike minister van gemeenskapsveiligheid, Albert Fritz, het na bewering die lys met Vearey se naam op onder oë gehad. Son het Fritz genader oor dié bewering, maar hy wou geen kommentaar lewer nie. Vearey het op sy beurt ’n brief aan die nasionale kommissaris van polisie, genl. Khehla Sitole, geskryf en gevra hy moet ingryp. Hy sê dit is onwaar dat sy kwalifikasies nie by sy aansoek ingesluit is nie. “Ek het klaar die voorval by Popcru aangemeld. “Ek vra dat u intree voordat dit als ontaard in ’n openbare skandaal wat nie ek áf die polisie kan bekostig nie,” skryf Vearey in sy brief aan Sitole wat Son ook gesien het. Die aansoekproses vir die job as polisiebaas verskil van dié van ’n gewone beampte. Daar word ook met die premier van die provinsie en die minister van veiligheid gekonsulteer. Die tweede been van die aansoekproses is wanneer die kandidate assesseringstoetse moet aflê. Daarna hou ’n paneel onderhoude. Die onderhoude het gister plaasgevind. Fritz is lid van die keurings­paneel. Sitole se woordvoerder, brig. Vish Naidoo, kon teen gister laat nog nie vir kommentaar bereik word nie. Popcru het op sy beurt gesê vakbonde is nie betrokke by die keuringsproses of aanstelling nie. Vearey wou geen verdere kommentaar lewer nie. In Junie 2016 is Vearey en genl.maj. Peter Jacobs in die naam van herstrukturering demote. Hulle het Saps arbeidshof toe gesleep en is ná ’n lang en duur hofgeding in hulle posisies teruggeskuif. ’n Ingeligte bron sê dié saak kan op dieselfde manier afspeel as iemand nie ingryp nie.