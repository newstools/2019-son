HY WOU by die polisiestasie gaan uitvind hoekom die cops sy Corsa-bakkie gevat het, toe word hulle in hegtenis geneem. Só het Damian Kammies (36) Maandag in ’n dubbele moordverhoor in die Baaise hooggeregshof getuig. Hy pleit saam met Deilon Makoppa (31), Kurt Bosman (29) en Warren Steyn (24) onskuldig op twee moordklagte, ’n klag van poging tot moord, ’n klag van aanranding met die opset om ernstig te beseer, huisbraak met die opset om ’n misdaad te pleeg en vier klagte van brandstigting. Hulle face ook twee klagte van ontvoering en twee klagte van die onwettige besit van ’n vuurwapen en ammunisie. Dié klagte spruit uit voorvalle wat op 19 November 2016 plaasgevind het. Mohammed Gamieldien Abdullah en Deon Matthys is in die voorvalle vermoor. Christiano Witbooi (19) en Ashton Calvert (25) wat vroeër saam met die beskuldigdes tereggestaan het, is intussen vrygespreek op al die klagte teen hulle. Volgens Kammies besit hy nie vuurwapens nie. Hy getuig hy en Makoppa is vriende en hulle was saam op skool. Volgens hom het hy Bosman eers nie baie goed geken nie, maar later leer ken toe hy en die dogter van Kammies se niggie begin uitgaan het. Kammies sê hy en Steyn is sedert 2009 vriende. Volgens Kammies is hy nie ’n bendelid nie. Volgens hom was Matthys sy pa se niggie se seun. Kammies sê hy het geweet waar Matthys woon. Hy sê hy het nie vir Abdullah geken nie. Kammies sê hy en Ashton het ’n dag voor die voorval na die hof gery nadat hy verneem het Steyn en nog ’n ou, ene Byron, het bail gekry. Volgens hom het hy die twee mans se borgtoggeld betaal. Later het hulle Makoppa en ene Clinton Minnies ontmoet. Volgens hom het hulle onder mekaar besluit om ’n braai te gooi om Steyn en Byron se vrylating te cele­brate. Hy, Makoppa, Ashton en Minnies het toe geld bymekaargegooi. Hy sê Minnies en Makoppa het toe die vleis en drank gaan koop. Makoppa het die bier geskink terwyl Steyn vir hulle gebraai het. Volgens Kammies het hy teen sonopkoms die next oggend uitgepass. Sy girlfriend het hom toe wakker gemaak en gesê dat die polisie vat sy bakkie. Volgens hom het hy aan haar gesê hy voel te sleg en hy sal later hoor wat aangaan. Kammies sê hy het toe verder geslaap en ná 16:00 wakker geword. Volgens hom het Steyn en Makoppa later met ’n blou Volkswagen Polo daar opgetrek. Ashton het ook intussen daar aangekom. Kammies sê hy het Makoppa toe gevra om hom Bethelsdorp toe te neem sodat hy sy kar se dokumente by sy pa kan kry. Hy wou daarna die polisie gaan vra hoekom hulle sy bakkie gevat het. Volgens hom het hy, Makoppa, Steyn en Ashton toe afgesit Bethelsdorp toe. Kammies sê op pad daarheen het cops Makoppa in Algoapark beduie om van die pad af te trek. Volgens Kammies het die polisie toe die kar gesearch. Hy sê die polisie het gesê hulle moet wag, want die bende-eenheid is op pad. Kammies sê een van die cops het toe aan hom gesê daar is ’n bloedkol op sy tekkie. Volgens hom het die cop sy tekkies gevat en dit in ’n bewysstuk-sak geplaas. Kammies sê hulle is toe in afsonderlike polisie-vêns gelaai en Mount Road-polisiestasie toe geneem. Volgens Kammies het cops by die polisiestasie gesê hulle soek nie na Ashton nie. Kammies sê hulle moes toe ander klere aantrek omdat die cops die klere wat hulle aangehad het vir forensiese­ toetse gevat het. Volgens hom is hulle toe gecharge en in aanhouding geplaas. Adv. Mujaahid Sanden kla aan.