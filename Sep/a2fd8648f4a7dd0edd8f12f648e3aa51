AS SY nie gekoes het nie, sou die piksteel haar kop getref het. So vertel die 55-jarige Mina­ Rensburg nadat ’n groep van sowat 60 mans haar en ’n handjievol vroue van Helenvale in die Baai helder oordag geïntimideer en beroof het. Kapt. Johan Rheeder, ’n polisiewoordvoerder, sê: “Die motief agter die storie kom al lank aan. Genader “Met die hoë werkloosheidsyfer in die gebied wil almal baat vind by die projekte daar. “Drie verdagtes het Woens­dag omstreeks 11:00 ’n groep vroue wat in Capricornsingel werk, genader en hulle gereedskap afgevat.” Hy sê ’n saak van roof is by die Gelvandale-polisiestasie geopen nadat drie klaers reeds verklarings afgelê het. Florence Hermaans (54), een van die werkers, sê hulle regte as vroue is geskend. Hermaans sê: “Ons is enkelouers wat hard werk vir ons families. “Ons het baklei vir dié werk en nie net agteroor gesit en wag daarvoor nie.” Sy vertel ’n groep van sowat 60 mans was op in die straat besig om tyres te brand oor hulle nie baat vind by die projekte van SMME’s (klein, middelslag en mikro-ondernemings) nie. Hermaans vertel: “Die een ou het gesê ons kan nie hier werk nie en het toe die ander gaan roep. “Hulle het ons pikke gegryp en na een van die vroue gekap. Die pik is so hard gegooi dat dit in die grond vasgesit het.” “Die ouens het klippe in hulle hande gehad. Die vroue was bang dat hulle daarmee gegooi sou word as hulle weghardloop.” Rensburg sê sy het so groot geskrik omdat die piksteel wat na haar gegooi is, haar kop met sentimeters gemis het. “Die outjies het ons pikke, harke en besems gegryp. “Ek het nog na die een piksteel gegryp om dit te red, maar toe gooi die ou my daarmee. “Ek het net gekoes en toe freeze ek.” Die ouens het toe spore gemaak en was sedert die voorval nêrens in sig nie. Hermaans sê die vroue is getraumatiseer en voel “violated”. Sy sê: “Hulle was in ons gesigte en private space. Dit kon erger gewees het. “Ek voel asof ek vir be­rading moet gaan om te debrief.”