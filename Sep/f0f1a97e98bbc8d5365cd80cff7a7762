’N TERUGVEGPOGING in die tweede helfte was genoeg om St. George’s te laat deurdring tot die WP se Superliga B-halfeindstryd. Al het Franschhoek rustyd met 5-0 voorgeloop, het die Lulu Boys die tuisspan met 17-5 getroef. Franschhoek het die eerste helfte oorheers. Die manne van Groendal was veral in die skrums baas. Darren Jacobs (agsteman) het juis gaan druk ná ’n skrum waarmee Franschhoek die besoekers laat moonwalk het. ’n Omgekrapte coach Mirwaan Davids het rustyd hard met St. George’s se spelers gepraat. Geslaan Dit lyk of dit nie dowe ore geval het nie. Ná lemoentyd was die Lulu Boys ’n ander span. Adenaan Latief, (reserwe-skrumskakel) het verskeie bresse geslaan en beïndruk met sy flink diens. Langs hom was die losskakel, Bradley Robertson, ’n generaal. Hy het sake goed vir die manne van die Strand dikteer. Twee drieë deur Bradley Mentoor (heelagter) en een deur Lester Riffel (agsteman) was genoeg om St. George’s tot die halfeindstryd te laat deurdring. Bellville het sy plek in die semi’s bespreek deur Vine­yards in die Rosina Paarwater-stadion in Bellville met 37-23 te klop. St. George’s pak Saterdag vir Hamlets, en Bellville pak Kuilsrivier. Albei semi’s word op City Park beslis. 