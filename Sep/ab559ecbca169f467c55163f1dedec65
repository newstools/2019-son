DIE afrigter van Cape Town City, Benni Mc­Carthy, oorweeg dit om te gamble met ’n gekrokte speler. Dit volg omdat City se verdedigingslinie dun en wankelrig is. Dié gekrokte yster van City is Taariq “Tarra” Fielies. Hy is nie beskikbaar nie weens ’n blindedermoperasie in Julie. Hy het egter vinnig herstel. Die 27-jarige voormalige Ajax Cape Town- en Milano United-speler is egter nie wedstrydfiks nie. Dit wil egter voorkom asof McCarthy bereid is om te gamble met hom in die volgende wedstryd in die Premier-sokkerliga (PSL). Benewens die verdediging is dit ook omdat spelers soos die jong Keanu Cupido steeds te veel duur foute begaan. McCarthy het onder sy spelers ingeklim nadat hulle gelykop (3-3) gespeel het teen SuperSport United. Hy het hulle vertoning as onprofessioneel en ongedissiplineerd beskryf. “As ek ’n groter groep spelers gehad het, het die helfte van dié span nie weer gespeel nie,” het McCarthy gedreig. Omdat Kouassi Kouadja (sentrale verdediger) ook nog beseer is, laat dit McCarthy met weinig opsies. McCarthy reken ’n Fielies wat 50% fiks is, kan hom meer bied as party spelers wat 100% is. Dit gaan ook interessant wees om te sien of McCarthy die versoeking sal kan weerstaan om sy generaal, Roland Putsche, in te span. Dié Oostenryker is vir sewe maande buite aksie ná ’n knieoperasie. Putsche het reeds aangedui hy is gretig om weer te speel. Maar, net soos Fielies, sal Putsche ook nog op dreef moet kom met sy wedstrydfiksheid. City, wat reeds misluk het om sy MTN8-titel te verdedig, sal moet werk om uit die 10de posisie te skuif. Hy speel Sondag in die Kaapstad Stadion­ teen Golden Arrows.