DIE Griekse Kat is terug! Demetri Catrakilis is in die Baai en gereed om die Southern Kings in die Pro14 ’n bietjie rigting te gee vanuit die belang­rike posisie van losskakel. Catrakilis (30) is terug in Port Elizabeth ná spells by die Stormers, Montpellier en Harlequins, maar sal nou onder die tydelike afrigting van Robbie Kempson vir die Kings speel. Sy ervaring en vermoëns om wedstryde met sy kanonvoet te wen, kan vir die Kings van onskatbare waarde wees. Hy keer terug na PE nadat hy in 2013 in 15 Superrugby games vir die Baaienaars gespeel het. Voorbereid Die voormalige Ikey het in 2012 feitlik eiehandig die Currie Cup-eindstryd vir die WP gewen toe hy in die laaste 14 minute twee skepdoele – een met sy gunsteling-regtervoet, en een met sy linkerpoot – behaal het. Die Kings kom Saterdag in hulle eerste Pro14-wedstryd van die 2019-’20-seisoen te staan en Catrakilis sien uit na die stryd teen die Cardiff Blues van Wallis. “Ek dink ons is so goed voor­bereid as wat ons kan wees,” het Catrakilis op die vooraand van die Kings se seisoen gesê. “Die ouens se conditioning is baie goed en die manne is lekker fiks. “Ek dink omdat hier heelparty nuwe manne in ons squad is, was dit belangrik vir ons om net bymekaar te kom en dinge reg te doen. “Ons pre-season het goed afgeloop en ek dink ons sal beter word soos wat die seisoen aanbeweeg. Ons is reg vir die naweek en ons weet dat Cardiff ’n tipiese Europese span is. “Hulle sal ons fisiek wil aanvat en ons wil ontsenu met line speed. As ons hulle voorlangs kan match, kan ons ’n paar manne skok.”