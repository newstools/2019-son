DIE mediese dokumente (J88-vorms) van twee klaers wat beseer is in ’n skietvoorval op ’n after tears-funksie by ’n huis in Schauder­ville, is eergister as bewysstukke in die hof ingedien. Dr. Mxolisi Nqiwa van die ongevalle-eenheid by die Liv­ingstone-hospitaal getuig dat hy die twee klaers – onderskeidelik ’n man en vrou – op 4 November 2017 medies behandel het ná die skietvoorval. Reagan Russell en Reagan Fourie is in dié skietvoorval oorlede. Bradley Berges (23) van Schauderville en Given Cornelius (27) word verdink van die twee mans se skietdood. Nqiwa het gister die twee mediese dokumente van die twee klaers herken toe die staat dit aan hom voorgehou het. Volgens hom het hy die twee J88-vorms op 30 Januarie laas jaar voltooi deur gebruik te maak van sy clinical notes wat hy vroeër in dié verband gemaak het. Lies Nqiwa sê die eerste klaer het twee skietwonde aan sy linkerboud en nog een aan sy regterboud gehad. Volgens hom is hy nie in ’n posisie om te sê watter van die wonde ingang- of uitgangswonde is nie. Hy sê dieselfde klaer het nog ’n skietwond in sy laer regterbeen gehad. Nqiwa sê die klaagster het een skietwond in haar regtervoet, ’n skietwond in haar regterboud en nog een in haar lies gehad. Volgens hom is hy met betrekking tot die vrou se wonde ook nie in ’n posisie om te sê watter van die wonde ingang- of uitgangswonde is nie. Nqiwa sê wat vir hulle as dokters belangrik is, is dat die wond behandel word – nie om vas te stel watter wonde ingangs- en watter uitgangswonde is nie. Volgens hom moet hulle die pasiënte vinnig en effektief behandel. Die staat het sy saak gesluit. Die verhoor is tot 7 Oktober uitgestel.