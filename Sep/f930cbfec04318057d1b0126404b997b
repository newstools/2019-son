DIE omstrede voormalige hoof van die Onafhanklike Polisie-ondersoekdirektoraat (Opod) kan heel moontlik die land se nuwe adjunk-openbare beskermer word. Robert McBride en 27 ander mense het aansoek gedoen om oor te neem wanneer Kevin Malunga se termyn in Desember tot 'n einde kom. CV's van die aansoekers is op die parlement se webwerf. Volgens McBride se CV het hy, nadat hy Opod verlaat het, as projekbestuurder by die departement van staatsdiens en administrasie gewerk. McBride het ook 'n graad in internasionale politiek aan Unisa en 'n honneursgraad in polisiëring. Hy het ook by die departement van buitelandse sake gewerk voordat hy die metropolisehoof van die Ekurhuleni-munisipaliteit geword het. Intussen verwag die parlement se justisiekomitee om teen 16 Oktober terugvoering oor die geskikte kandidate te kry. Bulelani Magwanishe, voorsitter van die komitee, sê dit sal verpligtend vir kandidate op die kortlys wees om deur 'n sifitngsproses te gaan." EWN berig kort voor dit bekend geword het sy naam is op 'n kortlys het McBride aangekondig dat hy 'n verslag van die openbare beskermer, Busisiwe Mkhwebane, oor bewerings van wanadministrasie teen hom, gaan laat hersien.