’N GROEP gemeenskapsleiers van die Paarl het nou hande gevat om saam teen misdaad en bendegeweld te veg. Die NGO Grassroots Sport and Culture Organization is gestig om jong mense in die Paarl-omgewing weg te hou van misdaad en bendegeweld. Die organisasie fokus daarop om sport, kuns en kultuur te bevorder. Marshalline Martin, ’n lid, sê hulle het die nood in dié gemeenskappe gesien. “Baie kinders het al gesê hoe hulle nie kan bekostig om aan sport of ander aktiwiteite deel te neem nie.” Die NGO is in Februarie vanjaar geregistreer. Hy genereer meestal fondse deur verkopings te hou. Martin sê hulle fokus meer op die ouderdomsgroep 8 tot 15 jaar omdat hulle voel kinders in grondslagfases is belangriker. “Ons wil hulle van ’n jong ouderdom af leer om verantwoordelik en ook stiptelik te wees.” Sy sê hulle wil ’n langer pad stap saam met die kinders. Alle klubs in die Paarl kan registreer by die organisasie. Selfs klubs in Wellington is ook welkom. Die groep het Dinsdag op Erfenisdag ’n sporttoernooi op die Monte Christo Miqlat-sportterrein in die Paarl waar klubs kan deelneem. “Die doel hiervan is om ons erfenis en kultuur te vier. Daar sal sokker, rugby, netbal en krieket gespeel word.” Vermaak Die groep het borge gekry wat die dag moontlik maak. Verskeie plaaslike kunstenaars sal ook daar wees om toeskouers te vermaak. Toegang tot die dag is gratis en aktiwiteite geskied van 09:00 tot 17:00.