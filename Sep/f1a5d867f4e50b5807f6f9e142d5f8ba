KEEGAN Petersen, lopiemasjien van die Knights, het Woensdagaand skoonskip gemaak op die Bloemfonteinse franchise se bekeruitdeling. Die 26-jarige Paarliet het in 2018/’19 ’n droom-seisoen beleef. Die lopies het behoorlik van KP, soos hy alombekend is, se breë kolf af gevloei. Hy is beloon met ’n allemintige vyf toekennings. Dit sluit in die MVP (Mees Waardevolle Speler), die gesogte spelers se Speler van die Jaar, die Fan’s Choice-toekenning, Momentum Eendagspeler van die Jaar, sowel as KSA (Krieket Suid-Afrika) se Vierdagspeler van die Jaar. Petersen sal hoop om sy peil van verlede seisoen voort te sit en sodoende ’n aanspraakmaker te word vir insluiting in die Proteas se toetsspan. Hy was in sy noppies oor sy toekennings: “Dis regtig ’n groot eer. “Ek is baie bly en dit verskaf my groot vreugde, veral omdat ek weet hoe hard ek hiervoor gewerk het. Ons as spelers droom van aande soos dié en dit inspireer ons terwyl ons voorberei vir ’n nuwe seisoen.” Uittrede Sedert AB de Villiers se uittrede is ’n paar spelers al kans in die Proteas se middelorde gegee. Theunis de Bruyn en die belowende Cape Cobra-kolwer Zubayr Hamza is tans voor in die ry. Die uittrede van nóg ’n Protea-staatmaker, Hashim Amla, beteken dat daar nou ’n plek op nommer drie ook vakant is. KP, tesame met manne soos Eddie Moore en Pieter Malan, klop waarskynlik nou aan die deur vir posisies in die toporde eerder as die middelorde. Petersen het 923 lopies teen ’n gemiddelde van 61,23 met 3 honderdtalle en 4 vyftigtalle in 9 vierdagwedstryde aangeteken.