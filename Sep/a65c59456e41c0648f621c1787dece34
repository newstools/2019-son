HIE’S jou koesister! Jou lekka warme koesister, met ’n koppie tee of koffie – met liefde gemaak deur die Kaap se eie koesister queen, Asa Moos! Ant Asa is Sondag as die koesisterkoningin gekroon. Lentedag, oftewel 1 September, is ook deesdae as Wêreldkoesisterdag bekend. Die 69-jarige ant Asa bak die soet-spicy treat al die afgelope 20 jaar, maar sy is nou eers as die wêreld se heel beste koesisterbakser aangewys. Wat dié eer nóg spesialer maak, is dat ant Asa nie eens geweet het sy is ingeskryf nie. Die gemeenskap van Grassy Park was so impressed met haar resep, húlle het haar ingeskryf. Ant Asa sê haar geheim lê in die nartjieskil wat sy in die stroop gebruik. “Ek droog dit in die oond, maak dit fyn en gooi die perfekte hoeveelheid by.” Ant Asa wou nie nog oor haar geheim uitpak nie. “Ek kan julle daai sê, maar ek kan nie sê presies hoeveel nie. Daai sal vir ewig geheim bly. “Al wat ek kan sê, is: Vir ’n perfekte resep moet jy die regte balans tussen soet en spicy kry.” Ant Asa se koesisters sal nou Sondae by die Radisson Red Hotel te kry wees. Deel van die prys is dat die hotel dit drie maande lank elke Sondag van tien tot twaalf beskikbaar het. Ant Asa sê sy is in die wolke en trots op haar prestasie!