EERS was dit die staatsaanklaer, nou is dit die landdros. Met al die uitstellings raak die hoop van die slagoffer se ondersteuners al hoe minder. Die enigste nuwe ding wat uit die wheelie bin-moordsaak gekom het, is Shakoor Roberts se nuwe mohawk hairstyle. Roberts het gister weer vlugtig in die Mitchells Plain-streekhof verskyn. Hy het na bewering sy ma, Gafsa (61), in 2015 in ’n vermoedelik sataniese ritueel vermoor. Roberts is drie dae ná sy ma se verdwyning vir haar moord gearresteer. Dít nadat haar lyk in haar wheelie bin in Tafelsig gekry is. Ná Roberts se eerste verskyning in die Mitchells Plain-landdroshof het landdros Walter Gold­ing hom vrygelaat. Dit was omdat daar nie genoeg getuienis teen hom was nie. Roberts is intussen weer gearresteer nadat getuies na vore gekom het. Ná byna drie jaar se uitstelle het die moordverhoor uiteindelik begin. Alles het smooth verloop – totdat die swanger staatsaan­klaer omtrént siek geraak het. ’n Ander staats­aanklaer, Darren Johnson, het toe die saak oorgeneem. Hy is die taak gegee om na CD’s te luister waarin Roberts glo confess dat hy sy ma vermoor het. Maar die drama het nie daar geëindig nie. Gister is Roberts ingelig sy saak gaan vir ’n hele maand uitgestel word omdat die landdros siek is. Hoewel daar goeie nuus van Johnson gekom het – hy is amper klaar deur die CD’s geploeg – voel Gafsa se ondersteuners daar word met hulle tyd gespeel. Son het vantevore berig oor hoe van die getuies in die saak al afgesterf het. Law Gister het nog een van die getuies se man bevestig dat sy ook nou siek is. Hy wou weet waarvoor die law nou eintlik wag. “Al wat ons wil hê, is jus­tice,” het hy gesê. Die saak is tot Dinsdag 12 November uitgestel.