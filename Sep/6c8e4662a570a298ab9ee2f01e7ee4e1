DIT was veronderstel om 'n gemaklike wen voor hul tuisskare te wees. Die World Cup-gasheeer, Japan, moes egter hard werk om 'n taai Rusland in Tokio met 30-10 te klop. Die telling was egter vir 'n baie lang tyd in die eerste helfte 7-5 in duie guns van die Russe, wat vroeg toegeslaan het. Rusland se Kirill Golosnitskiy (linkervleuel) het 'n tydperk van goeie druk en aanvallende spel gaan afrond, met Yuri Kushnarev wat dit verdoel het. Japan het egter minute later terug geslaan toe die boorling van Suid-Afrika Kotaro Matsuhima vir 'n onverdoelde drie oorgeduik het. En na daai Matsushima-drie sou mens dink, dit is die begin van die einde vir die Russe. Die teenoorgestelde het egter gebeur. Die Russe het by tye die meeste van die speelwerk gedoen, maar kon net nie verskeie aanvallende bewegings afrond nie. Japan sou wel die rustyd met 'n voorsprong kleedkamer toe stap, toe Matsuhima sy tweede drie gaan druk het. Yu Tamura se doelskop het die rustydtelling 12-7 gemaak. Matsushima kon maklik met 'n hat-trick in die eerste helfte gespog het, maar die kykweer vir 'n vroeere geleentheid vir 'n drie het gewys hy het beheer oor die bal verloor. Japan het die tweede helfte in 'n baie beter gees begin en is daarvoor beloon toe Tamura met 'n strafskop vlak voor die pale geslaag het. Individuele briljantheid deur nog 'n Suid-Afrikaanse invoerproduk, Lappies Labuschagne, het vir Japan se derde drie gesorg. Rusland was op die aanval toe Labuschagne die bal uit 'n Rus se hande gesteel het, en toe ore platgetrek het vir doellyn. Weer is daar deur die Japannese fans gedink dat die damwal uiteindelik sou breek. Die Russe wou egter nie gaan le nie. Hulle het amper hul tweede drie gaan druk, maar Labuschagne het vir die Japannese 'n strafdoel gewen deur besit by die losgemaal af te neem. Die Russe sou wel 'n strafskopl (deur Kushnarev) verdoel om die agterstand 10 punte te maak. Tamura het 'n paar minute later die telling 23-10 gemaak, maar steeds was daar 'n gevoel dat die Russe nog 'nÂ  kans het vir 'n upset. Met 12 minute oor het Matsuhima egter uiteindelik sy derde drie gaan druk om gemakliker daglig vir sy span te verseker. Japan sal egter weet hy sal baie beter moet speel as hy vir die eerste keer die kwarteindronde van 'n toernooi wil haal. Die Brave Blossoms moet nog teen Samoa, Ierland en Skotland speel. PUNTEMAKERS Japan - driee: Matsushima (3), Lappies Labuschagne; doelskoppe: Yu Tamura, Rikiya Matsuda; strafdoele: Tamura (2) Rusland - drie: Kirill Golosnitskiy; doelskop: Yuri Kushnarev; strafdoel: Kushnarev