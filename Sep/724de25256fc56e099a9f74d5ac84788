ANGSTIG en vol moods. Dít is hoe baie onnies in die Wes-Kaap voel wanneer hulle ’n klaskamer binnestap. ’n Beraad is dié week in Kuils­rivier gehou om die lot van onderwysers te bespreek. Dit was duidelik baie van hulle gaan nie ’n dag sonder stres nie. Maureen Kortjie, een van die leerkragte, het gesê sy het ’n onderwyseres geword omdat sy ’n passie vir kinders het en ’n verskil wou maak. Maar die bedryf is nie wat sy verwag het nie. “ ’n Mens voel baie alleen. Ek het nooit gedink ek sou meer tyd spandeer aan die dissipline van kinders nie. “Ek moet aanhou vir hulle die klein goedjies leer wat natuurlik moet kom. Soos om met ’n toe mond te eet en om nie te praat of rond te stap terwyl hulle eet nie. Dit is nie maklik nie.” Kortjie sê al het sy ’n goeie ervaring gehad toe sy in die onderwys begin het, is daar so baie uitdagings. Die meeste issues kom van ouers en die gebrek aan ondersteuning van hulle. Ervaring “Ons as onderwysers kan nie alleen verantwoordelik wees vir die gedrag van kinders nie. My beroep aan ouers is om alle onderwysers te help en te help om dissipline by ons kinders te vestig.” Vir Lameez le Roux, wat onlangs in die onderwys begin het, is die ervaring ook nie so goed soos sy gedink het dit sou wees nie. “Ek voel dit is dalk nie vir my nie. Ek gee klas vir graad 1-kinders en so ver is dit nie maklik nie.” Le Roux sê sy voel moeg. “Ek voel ek is op my eie. Ek het die passie, maar ek voel gedreineer. Dis afskuwelik om voor ’n klas te staan ??en te voel dat jy nie meer oor hulle gedrag beheer het nie. Die onderwys is nie vir almal nie.” Jan van Wyk, nog ’n onderwyser, sê jong mense het hom al by die skool waar hy klasgee, gedreig. “Dis afgemaak as kinderlike kattekwaad. Dit is nie kinderlike kattekwaad nie. Dis ernstig, maar as onderwysers kry ons nie die nodige ondersteuning nie.” Verder praat baie van die ander onderwysers ook oor hulle gevoelens en hoe geweld in die skool hulle affekteer. Baie van hulle voel alleen en stem saam dat hulle nie met geweld of die slegte gedrag van leerders kan cope nie. Dr. Clifford van Wyk, ’n psigiater, sê simptome van akute stresversteuring wat langer as ’n maand duur, kan die sosiale, persoonlike en beroepsareas van funksionering benadeel. Produktiwiteit, werkprestasie en die kwaliteit van onderrig word daardeur verminder. Hy het onderwysers wenke gegee oor hoe om konflik te hanteer. “Kalmeer voordat jy intervene. As jy ontsteld is, sal dit net die situasie vererger. “Begin kyk hoe jy veilig kan ingryp. “Haal diep asem, praat in ’n lae stemtoon en moenie defensive raak nie, selfs al word insults na jou gerig.” Onderwysers word aangeraai as afskalingstegnieke nie werk nie, moet hulle stop. Daar moet gebeurlikheidsplanne in plek wees as ’n aanval op hulle gemik word.