DIE moordbeskuldigde Deilon Makoppa ontken hy was die oggend van 19 November 2016 by ’n skietvoorval betrokke. Hy ontken voorts dat hy iemand met ’n klip by ene Milton se huis aangerand het. Makoppa (32) staan saam met Damian Kammies (36), Kurt Bosman (29) en Warren Steyn (24) tereg op ’n rits klagte, waaronder twee van moord, een van poging tot moord en klagte van brandstigting. Dít volg ná die moord op Mohammed Gamieldien Abdullah en Deon Matthys in November 2016. Adv. Mujaahid Sanden, staatsaanklaer, het Makoppa gister uitgevra oor al die tattoos op sy gesig en lyf. Onder kruisondervraging het Makoppa ontken hy, Kammies en nog ’n persoon het ene China gevra om die saak teen hulle terug te trek. Hy ontken ook dat hulle China belowe het hulle gaan sy huis herbou as hy die saak sou terugtrek. Volgens Makoppa was hy teenwoordig toe die cops op 19 November 2016 op Kammies se wit Corsa-bakkie beslag gelê het. Gelos Hy sê toe hy die cops uitvra oor wat hulle besig was om met die bakkie te doen, het die cops gesê dis nie sy besigheid nie. Volgens Makoppa het hy alles toe maar net so gelos. Hy sê hy het nie vir Kammies oor die voorval gaan sê nie omdat sy (Kammies se) meisie ook teenwoordig was en hy gemeen het sy sal Kammies mos vertel. Gister het Jonathan van Rhyn, wat Makoppa se alibi bevestig het, in die getuiebank ingeskuif. Van Rhyn het getuig hy ken Makoppa sede­rt 2008 en dat hulle close pelle is. Volgens Van Rhyn het hy, Makoppa en Steyn die oggend van 19 November 2016, toe Makoppa in hegtenis geneem is, by die Glendinning-woonstelle in Schauderville bier gedrink wat Van Rhyn daar aangebring het. Hy sê hulle het so voor 10:00 twee of drie skote hoor afgaan. Van Rhyn sê die skote het gekom uit die rigting van Highfield-weg, daar na Korsten se kant toe. Hy sê ’n rukkie nadat hulle die skote gehoor het, het hy vir Makoppa gesê hy gaan vir hulle nog biere kry. Van Rhyn sê toe hy met die bier terugkeer, het hy die cops daar aangetref. Hy sê Makoppa het die polisie toe uitgevra oor wat hulle dan met die bakkie maak. Volgens Van Rhyn kan hy nie onthou wat presies die cops vir Makoppa gesê het nie. Van Rhyn sê verder hy was nog nooit tevore in die geselskap van Makoppa se girlfriend nie. Hy het eers haar kort voor sy getuienis gister raakgeloop. Volgens hom het hy toevallig vir ’n vrou buite die hof gesê hy kom getuig vandag vir Makoppa. Van Rhyn sê dis tóé dat die vrou vir hom sê sy is Makoppa se girlfriend. Volgens Van Rhyn het hy Makoppa voor sy inhegtenisneming so twee of drie keer per week gesien. Hy sê Makoppa het nie sy van geken nie. Volgens Van Rhyn het hy in Mei vanjaar verneem hy moet in dié verhoor kom getuig. Hy verduidelik hy was gewillig om te kom getuig omdat hy die betrokke oggend in Makoppa se geselskap was. Die saak dien voor regter Glen Goosen.