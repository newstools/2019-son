DIE Wes-Kaapse hooggeregshof het bevind dat die departement van korrektiewe dienste op 'n diskriminerende manier en strydig met die grondwet opgetree het deur nie vir Jade September toe te laat om haarself as 'n transgender-vrou in 'n manstronk uit te druk nie. Regter Chantal Fortuin het Maandag in haar uitspraak gesê die respondente (die departement) het in hul pligte misluk om die applikant redelik tegemoet te kom. Fortuin het beveel dat al September se gekonfiskeerde onderklere en juwele aan haar terugbesorg word, dat sy toegelaat word om haar hare uit te groei en met 'n vroulike voornaam aangespreek word. Die departement moet ook huidige en nuwe amptenare oplei om geslagssensitief te wees. Fortuin sê net omdat September toegesluit is, beteken nie sy het haar grondwetlike regte verloor nie. Fortuin is staande toegejuig nadat sy haar uitspraak voltooi het. September dien 'n 15-jaar vonnis uit vir die moord op die 65-jarige Graham Flax. Flax is in 2012 in sy woonstel in Seepunt doodgesteek. - News24