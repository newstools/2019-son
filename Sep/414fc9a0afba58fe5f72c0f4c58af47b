PERSOONLIKE sukses is ’n hollow besigheid as jou span nie sáám suksesvol is nie. Só sê Waseem Isaacs, Stellenbosch se striker. Isaacs sê hy worstel met dié gedagte nadat hy laas week sy eerste doel in die top-flight van plaaslike sokker – die Premiersokkerliga (PSL) – vir Stellies aangeteken het. Ongelukkig kon dié nuwe PSL-span nie sy voorsprong van 1-0 in die Vrystaat verdedig nie en het met 1-2 teen Bloemfontein Celtic vasgeval. Moeilikste Dit beteken Isaacs-hulle is ná vier wedstryde steeds segeloos. Die voormalige Ubuntu-speler sê: “Kyk, dit was ’n lekker gevoel om my eerste doel te kry want dis altyd die moeilikste een vir ’n striker. “In daai opsig is ek happy, maar dit voel hollow, jy weet. Hoe kan ’n mens jou goal celebrate wanneer jou team verloor het? “Ek sou verkies het om nie te gescore het nie en eerder maksimum punte ingesamel het.” Steve Barker (afrigter) en sy troepe ontvang die onvoorspelbare Black Leopards môre 15:00 in die Ath­lone-stadion. Isaacs sê die maksimum punte in dié wedstryd is ononderhandelbaar. Met ervare en gedugte spelers soos Isaacs, Robyn Johannes, Ryan Moon, Morgan Gould, Iqraam Rayners en ander behoort Stellies nie tweede laaste op die log te wees nie. Isaacs sê: “Ons kort net een sege om ons spirits te boost, jy weet.”