DRIE verkragters is die afgelope week lank tronk toe gepos deur Oos-Kaapse howe. In die een saak is ’n 28-jarige kinderverkragter deur die streekhof in Lady Frere twee lewenslange vonnisse opgelê. Dis nadat hy in 2011 sy twee niggies, wat toe 9 en 10 jaar oud was, by hulle huis verkrag het. Kapt. Namhla Mdleleni, ’n polisiewoordvoerder, sê dit was terwyl hulle ouers by die werk was. Die verkragter se identiteit word weerhou omdat dit dié van sy slagoffers sal verklap. In die streekhof in Centane is ’n man (51) 18 jaar tronkstraf opgelê vir die verkragting van sy vrou (18). Kapt. Jackson Manatha, ’n polisiewoordvoerder, sê die misdaad is gepleeg terwyl die couple besig was om op te split. Die vrou is verkrag toe sy op 4 Desember na haar man se huis in Centane gegaan het. Dit was om haar besittings te kry. Die man se identiteit word weerhou om dié van sy vrou te beskerm. Ook in die streekhof in Centane is die 27-jarige Asekho Kilani tot 16 jaar tronkstraf gevonnis. Kilani het ’n 23-jarige vrou omstreeks 21:30 op 21 Junie vergesel na haar boyfriend se huis. Terwyl die twee nog geloop het, het Kilani ’n mes uitgehaal en die vrou daarmee gedreig, sê Manatha. Hy het haar gedwing om op die grond te lê en haar toe verkrag.