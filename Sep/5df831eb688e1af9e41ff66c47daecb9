AS DIT van die Educators Union of South Africa (Eusa) afhang, sal skoolhou die lekkerste ding op aarde vir onnies wees. Dié onderwysvakbond is ampertjies twee jaar oud, maar volgens sy Wes-Kaapse hoof, André de Bruyn, het hy al byna 30 000 lede. “Ons mik om teen die begin van volgende jaar meer as 37 500 lede te hê, want dan sal ons organisation­al rights hê.” De Bruyn sê hulle wil nie net ’n unie wees wat máák asof hulle daar is vir onderwysers en hulle behoeftes nie. Hy verduidelik hulle streef daarna om ’n daadwerklike en betekenisvolle verskil in lede se omstandighede te maak. “Ons dring daarop aan dat onderwysers nou volle toegang tot hulle pensioengeld kry. “Die staat begin nou sy voelers uitsteek na ons pensioene en ons moet toegang daartoe verkry voordat hulle aan ons gelde raak. “Dan is veiligheid by skole ook ’n concern vir ons. “Dit is ons wens om te sien dat twee wetstoepassingsbeamptes by elke skool in die land ontplooi word.” Onder die unie se ander doelstellings is: Bronagh Hammond, ’n woordvoerder van die Wes-Kaapse onderwysdepartement (WKOD), sê hulle dra kennis van Eusa. “Ons kan nie oor die kwessie van salarisse praat nie, want dis iets wat op nasionale vlak aandag moet kry. “Wat oorvol klaskamers betref, moet ons noem dat meer as 113 000 leerders sedert 2014 na die Wes-Kaap verhuis het. “Elke leerder wat in ons provinsie kom skoolgaan, kos ons departement sowat R14 000 per jaar, en dis nog sonder dat infrastruktuurkostes bygereken word. “Die afgelope vyf jaar het hierdie verskuiwings na die Wes-Kaap die WKOD R1,84 miljard gekos en hierdie jaar se verskuiwings van leerders kos ons klaar ’n geraamde R414 miljoen.”