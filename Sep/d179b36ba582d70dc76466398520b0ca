PRES. Cyril Ramaphosa het Woensdagmiddag 'n noodplan bekendgestel om die vlaag van geweld teen vroue en kinders stop te sit. Ramaphosa sê die noodplan gaan oor die volgende ses maande geïmplementeer word. "Die plan versterk bestaande maatreëls en stel nuwe ingrypings in vyf hoofareas bekend," sê Ramaphosa. "Eerstens hoe om geslagsgeweld te voorkom en tweedens, hoe om ons regstelsel te versterk. "Derdens gaan ons kyk na die stappe wat ons moet neem om ons regs- en beleidsraamwerk te verbeter. Vierdens is wat ons moet doen om te verseker dat slagoffers van geweld behoorlike sorg, ondersteuning en genesing ontvang. Laastens gaan ons kyk na die maatreëls vir hoe die ekonomiese mag van vroue in Suid-Afrika verbeter kan word." Ramaphosa sê die wet sal aangepas word om 'n beter job te doen om skuldiges verantwoordelik te hou. "Daar is 'n baie gewelddadige en wrede oorlog aan die gang teen die vroue van Suid-Afrika. Laas jaar is 2 700 vroue en meer as 1 000 kinders dood. Daar word daagliks meer as 100 klagte van verkragting by die polisie aangemeld. "Dit sluit nie in vele ander sake van seksuele aanranding wat nie aangemeld word nie. Navorsing van Statistieke Suid-Afrika toon dat een in vyf Suid-Afrikaanse vroue ouer as 18 fisiese geweld van 'n partner ervaar het. "Suid-Afrika is een van die mees onveiligste plekke in die wêreld om 'n vrou in te wees met vlakke van geweld wat vergelykbaar is aan lande waar oorlog gevoer is." 