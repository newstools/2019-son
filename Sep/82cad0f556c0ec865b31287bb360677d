DIT was ’n bittersoet ervaring vir Keanan For­tune toe hy verlede week uit die Tehillah rehab centre ontslaan is. Fortune, wat in Julie head­lines gemaak het in die storie “Boeta gá rehab”, het sy drie maande in dié panelbeating-program suksesvol voltooi. Fortune se mammie, Zelda Gordan, het Son om hulp gesmeek nadat For­tune se dwelmprobleme hulle lewe opgeneuk het. Gordan sê sy was al in die “Ellen Pakkies-fase” en wou die klong vermoor. Ná die eerste berig het suster Magda Kleyn van die Tehillah-sentrum ingespring om te help. Dié no-nonsense suster het die former terror stewig onder haar duim gehou. Kleyn sê Fortune makeer nou om by ’n aftercare-program ingesluit te word. Fortune het gister aan Son vertel hy het ’n reël in die sentrum oortree en daarom is hy huis toe gestuur. Hy bieg: “Ek het saam vroumense gepraat, en dit word nie toegelaat nie. “Ek het hulle net gecompliment en normal saam hulle gepraat, maar ek verstaan ook hoekom hulle my nie trust nie.” Gordan het destyds aan Son vertel dat Fortune haar omtrent geteister het met seksuele aanmerkings. Fortune erken ook dat hy onbeskof was met een van die werkers. “Ek het haar gesê sy moenie vir my vertel nie,” bieg hy. “Ek was sad omdat daar iemand was wat ek gelike het. “Ek het nooit weer drugs gebruik nie. Ek is steeds spyt oor wat ek gedoen het. Ek wil teruggaan.” Al wil Fortune teruggaan, sê suster Kleyn sy mag dit nie toelaat nie. Sy verduidelik: “Keanan trek vroue met sy oë uit en ons het hom ’n paar keer daaroor gewaarsku. “Ons het hom huis toe gestuur omdat die meisies bang was. Hy het nie meer ’n drug-probleem nie, maar ’n vroue-probleem.” Kleyn het Fortune darem gelukgewens en gesê sy is trots op sy vordering. “Hy kan deelneem aan ’n aftercare-program in sy area of aan ons s’n.” Gordan sê Fortune het ook ingestem tot random drug-toetse. Sy sê: “Hy sê steeds sorry en dat hy nooit weer drugs sal doen nie. “Ek trust hom nie heeltemal nie, maar ek sal moed hou, want hy weet: As hy sy belofte breek, sal ek hom totaal uit my lewe sny.”