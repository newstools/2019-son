DIE polisie in Zwelitsha in die Oos-Kaap het ’n groot deurbraak gemaak in die ondersoek na die ontvoering van ’n 38-jarige man van die Kuwait-lokasie net buite King William’s Town. Volgens polisiewoordvoerder, kapt. Siphokazi Mawisa, is die man op 30 Augustus vanjaar ontvoer. Twee mans, wat onderskeidelik 26 en 36 jaar oud is, is verlede naweek ge­arresteer. Nader ondersoek het die polisie na die bosse by die Mdingi-lokasie gelei, waar ’n man se liggaam ontdek is. DNS-toetse sal nou gedoen moet word om te bevestig of die liggaam dié van die ontvoerde man is, aangesien die lyk se gesig weens ontbinding nie uitkenbaar is nie. Die twee verdagtes sal binnekort in die plaaslike landdroshof verskyn op klagte van moord en ontvoering. ’n Derde verdagte is steeds op vrye voet. Die polisie het nie uitgewei oor die moontlike motief vir die ontvoering en moord nie.