DIE Madibaz-netbalspan het Sondag lelik teen die kragtige Maties afgetjop. Die studente van die Universiteit Stellenbosch het in die Madibaz se Binnenshuise Sentrum met 57-38 gewen. Hoewel die tuisskare die span van die Nelson Mandela Universiteit dik ondersteun het, kon hy die Maties nie ore aansit nie. Die Maties het vinnig weggespring toe Nicholé Taljaard se span die Madibaz van meet af moeilikheid gegee het. Die Madibaz het toe teruggeveg en dinge gelykop (7-7) gemaak. Maar teen die einde van die eerste kwartier was die Maties met 11-9 voor. Maar ál die Madibaz se moedige verdediging kon nie die Maties in die tweede kwartier in toom hou nie. Ná dié uitslag is die Maties steeds een van net twee onoorwonne spanne. Die Universiteit van Pretoria (Tuks) is die ander een. Die Maties is steeds met ’n enkele punt onder Tuks op die log. Tuks het die Universiteit van Wes-Kaapland (UWK) maklik kafgedraf met 78-32. Die Madibaz is in die vyfde plek en die UWK sesde. Elk het net een oorwinning ná drie wedstryde.