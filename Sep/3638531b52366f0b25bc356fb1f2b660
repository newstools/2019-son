COPS in Algoapark ondersoek ’n kapingsaak nadat ’n Uber driver Vrydag helder oordag in die Baai gehijack is. Kol. Priscilla Naidu, polisiewoordvoerder, sê die voorval het omstreeks 12:30 in Young Park plaasgevind. Naidu sê die voorval het gekom toe die 48-jarige klaer ’n call-out gekry het om ’n kliënt in Ulyate-straat, Young Park, te gaan oplaai. Toe hy daar aankom, het drie mans in die voertuig geklim. Hulle het hom versoek om Greenacres toe te ry. Net toe hy wou ry, het die twee mans op die agterste sitplek vuurwapens uitgepluk en hom beveel om uit die kar te klim. Volgens Naidu het die mans weggery in die klaer se wit Datsun Go. Die mans het ook die klaer se kontant en selfoon gesteel. Naidu sê omstreeks 13:30 is die motor vanuit ’n polisiehelikopter in Whyteleaf-rylaan in Algoa Park gewaar. In nog ’n voorval Vrydag is ’n vulstasie omstreeks 17:15 in Commercial Road beroof. In dié voorval het ses mans die winkel by die vulstasie binnegestap. Een van hulle het ’n vuur­wapen uitgepluk, dit op die twee kassiere gerig en sigarette van die een kassier geëis. Hulle het op die vlug geslaan in ’n grys Mazda sedan en wynrooi Datsun Go. Niemand is in die voorval beseer nie. Die polisie ondersoek ’n saak van sakeroof.