ZELT Marais, president van die Westelike Provinsie Rugbyunie (WPRU), bevind hom in ’n ongemaklike posisie. En dié keer is dit sy mees stoere ondersteuners – die rugbyklubs wat vir hom gestem het – wat sy bloed soek. WP-rugbyklubs se bestuur het gister met Marais vergader. Hulle soek redes oor hoekom Paul Treu nie ’n nuwe kontrak aangebied is nie. Treu is tans die WPRU se bestuurder van high performance en innovering. Hy in vroeër vanjaar in dié pos aangestel, maar nog nie werklik die kans gegun om veel verandering teweeg te bring nie. Greg Hechter word nou gesien as die man om Treu se job oor te neem – maar onder ’n ander job description. Marais se besluit dra ook nie die goedkeuring van die WP executive weg nie en kan as ’n klap in die gesig van transformasie beskou word. En dít net ’n dag nadat daar op die Suid-Afrikaanse Rugbyunie se algemene vergadering onthul is die WPRU se professionele arm se score­card vir swartbemagtiging lyk maar swak. Hoekom dan die besluit om Treu, een van die mees gekwalifiseerde afrigters en boonop swart, die deur wys? Son wou Marais daaroor pols, maar sy foon was afgeskakel. Daar word egter betroubaar verneem Treu word steeds deur sommige op die WPRU se bestuur as ’n moeilikheidmaker beskou. Dít omdat Treu kritiese, uitdagende, maar ook relevante vrae oor die rigting en toekoms van die omstrede unie vra. Daarom sê klubs aan Son hulle voel Marais is net soos sy voorgangers besig om te fail in die mandaat wat aan hom gegee is. “Ons het vir hom gestem omdat ons moeg is om aan die kortste end te trek as dit by transformasie kom,” het een anonieme rugbyklubvoorsitter gesê. “Dit was nou ’n gulde geleentheid vir die unie om true change te bring, maar wat maak Zelt? “Hy fire eerder vir Paul Treu.” Kragtens die WP se grondwet het Marais die volste reg om as deel van sy magte (sien foto hieronder) afrigters en amptenare aan te stel of hulle kontrakte te beëindig.