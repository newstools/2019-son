EEN ou is dood en nog een beseer in die jongste twee voorvalle van geweld in die Baaise noordelike areas. Albei voorvalle het Maandagaand plaasgevind. Kol. Priscilla Naidu, polisiewoordvoerder, sê die 30-jarige Remano van Wyk is omstreeks 20:30 in Arcadia doodgeskiet. Hy het saam met twee ander mense in Yellowwoodstraat gestaan toe daar op hulle geskiet is. Van Wyk het volgens die polisie se inligting geen verbintenis saam met enige bende gehad nie. Hy het na die agterkant van sy shack gevlug, waar hy ineengestort en gesterf het. Die Bethelsdorp-polisie ondersoek ’n saak van moord. Vroeër die aand, net ná 18:00, het ’n 30-jarige man in ’n oop garage by ’n huis in Deverillstraat in Helenvale gestaan toe hy ’n verdagte in die straat sien. Naidu sê skote is na die klaer afgevuur en hy is in die bo-been getref. Die provinsiale bende-eenheid ondersoek ’n voorval van poging tot moord.