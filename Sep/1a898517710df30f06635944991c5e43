TIENTALLE mense se hokke het dié naweek afgebrand. In Delft het ’n man doodgebrand nadat sy wendyhuis vlamgevat het. Die voorval het in die oggendure in Gamtoosstraat in Leiden gebeur. Die man het in ’n wendyhuis agter in die jaart by sy ma gewoon. Hy was in die wendyhuis vasgevang toe dit aan die brand geslaan het. Die man het dit uit die brandende wendyhuis gemaak, maar hy het erge brandwonde opgedoen. Hy het tot buite by die hek gekruip en later aan sy wonde beswyk. In Paarl het 11 hokke afgebrand. Inwoners beweer dit het gebeur nadat ’n kind met vuurhoutjies gespeel het. Die brand het Saterdagmiddag in een van die hokke uitgebreek en vinnig na die ander versprei. Die voorval het in Rietbokstraat in Chicago gebeur en die mense het ál hulle besittings verloor. Die brandweer was gou op die toneel om die vlamme te blus. Toe Son gister op die toneel aankom, was die Stad Kaapstad se nooddienste besig om vir die mense plate en planke uit te deel. Sommige van die mense was besig om grond skoon te maak om weer hulle hokke op te slaan. Cecil Thomas (51) en sy suster Cathleen Thomas (49), wat langs mekaar woon, het ook ál hulle besittings in die brand verloor. Cecil sê: “Ek het ná werk buite in die jaart gesit oor dit so warm was. “Toe ek weer sien, was die vlamme op ons. Ek het alles verloor en kon niks red nie.”