DIÉ resep lewer genoeg boereworsrolletjies vir ses mense. Wat jy nodig het: 1,2 kg boerewors van goeie gehalte 6 broodrolletjies (langes) Vir die sous: 1 groot ui, fyngekap 25 ml botter 25 ml olyfolie 2 knoffelhuisies, fyngekap 1 koppie tamatiesous 1 koppie blatjang ½ koppie worcestershiresous 25 ml bruinsuiker 25 ml asyn 1 t. brandrissievlokkies water (hou byderhand ingeval jou potjie droog kook) Laat waai: 1. Gooi die uie, botter en olie in ’n pot of pan en braai dit ’n paar minute totdat dit vir jou lekker lyk. 2. Voeg al die ander bestanddele by, behalwe die water, en laat dit 15 minute lank prut. Roer dit gereeld om seker te maak dit brand nie aan nie. Voeg ’n bietjie water by indien nodig. 3. Nadat hy 15 minute geprut het, is die sous reg. Jy kan dit nou warm hou of baie rustig laat prut totdat die boerewors gebraai is. 4. Nou is dit tyd om die wors te braai. Jou doel is om hom so min moontlik te steek of te breek en hom sappig te hou. Wanneer die wors reg is, sal die vel meestal bruin en plek-plek grys wees. 5. Sit ’n stuk wors in elke broodrolletjie en skep ’n paar lepels sous oor. Braai jou wors só: As jy dié wenke volg, sal jou wors altyd lekker wees. Moenie die wors vooraf opsny nie, want dan sal sy sappigheid verlore gaan. Hou hom lank – rol hom op of pak hom heen en weer op die rooster neer dat hy soos ’n lughawe se inboektou lyk. Die penne moet mekaar loodreg kruis sodat jou rol wors deur ’n “sosatiekruis” aan mekaar gehou word. So kan jy die wors maklik op ’n oop rooster omdraai sonder dat hy uitmekaar val en sappigheid verloor. Dis hang van die hitte en die wors se dikte af, maar braaityd sal sowat ag minute wees en jy moet die wors een tot vyf keer omdraai. Op derderangse kole (wanneer jy heel agter in die ry is by ’n bring-en-braai) kan jou braaityd selfs 20 minute wees en die wors sal steeds reg smaak, maar laat dit nie die reël word nie. Die beste wors op die mark is (jy het reg geraai) Jan Braai-boerewors!