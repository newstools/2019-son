’N MA van Elsiesrivier het twee kinders binne tien maande aan die dood afgestaan. Faldelah Stoffels se seun, Shahied Stoffels (35) is Maandagaand saam met nog ’n vriend, Samuel Meyers (35), koelbloedig in Clarke Estate, Elsiesrivier, doodgeskiet. Dié voorval het 20:45 by Tweeling-hof gebeur. Volgens Faldelah was Shahied by ’n tjommie se huis toe die skietery plaasgevind het. ’n Hartseer Faldelah sê: “Ons het net die skote gehoor en gaan kyk wat aangaan. “My seun se lyk het in die huis gelê en sy vriend het buite gelê. Ons weet nog nie wat presies gebeur het nie. “My dogter is ook tien maande terug doodgeskiet. Sy het in haar broer se arms afgesterf.” Volgens kapt. FC van Wyk, ’n polisiewoordvoerder, is die motief vir die moord nog onbekend. Niemand is nog gearresteer nie. ’n Onbekende man is in Doublom Crescent in Roosendal koelbloedig doodgeskiet. In dieselfde skietvoorval is ’n 14-jarige seun in die heup gewond. Niemand is nog vir dié moorde gearresteer nie.