DIE Suid-Afrikaanse Poskantoor (Sapo) het die man afgedank wat daarvan verdink word dat hy die Ikey-student Uyinene Mrwetyana vermoor het. Die 19-jarige se lyk is omstreeks drie weke gelede in Lingelethu-Wes, Khayelitsha, gekry nadat sy op 24 Augustus verdwyn het. Sy is laaste by die poskantoor gesien en die werker van die poskantoor is vir haar moord gearresteer. Hy het by die poskantoor gewerk, al het hy reeds ’n misdaadrekord gehad. Nthabeleng Mokitimi-Dlamini, ’n woordvoerder van die minister van telekommunikasie en posdienste, sê die beskuldigde het “homself skuldig gemaak aan slegte gedrag en onder eed gesê hy het nie ’n misdaadrekord nie”. Stella Ndabeni-Abrahams, die minister van telekommunikasie en posdienste, het Vrydag met Sapo vergader om ’n verslag te kry oor Mrwetyana se brutale dood. – News24