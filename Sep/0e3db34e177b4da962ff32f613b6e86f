IETS is beslis nie kosher met Cape Town City se dynamics nie. Daar is geen rede waarom ’n span met City se gehalte nié ’n span soos Golden Arrows in die Kaap kan troef nie. Dis egter wat gister in die Kaapstad-stadion gebeur het. Dit het gelyk asof Kermit Erasmus se doel ná die rustyd die tuisspan maksimum punte sou besorg. Maar slapgat en onverantwoordelike verdediging het daartoe gelei dat Arrows sake gelyk maak toe Knox Mutiswa sukses van die strafmerk behaal het. Dis nadat Ebrahim Seedat die besoekers se Sibusiso Sibeko in die doelgebied neergevel het. City het desperaat geword en van alle angles begin korrel om ’n wendoel te kry, maar sonder enige geluk. Die feit van die saak is dat die Citizens nie klinies genoeg was nie. Dis asof daar ’n gevoel van wantroue en onsekerheid is in die City-kamp heers. City moes tevrede wees met ’n gelykop uitslag en is nou sonder ’n oorwinning ná vyf wedstryde in alle kompetisies. Die een positiewe aspek vir City se afrigter, Benni McCarthy, is dat Taariq Fielies waardevolle speelkans gekry het. Fielies het goeie diens gedoen vir iemand wat twee maande buite aksie was ná ’n maagoperasie. Maar City sal moet opskerp omdat daar ná ses wedstryde ’n sespunt-gaping tussen hom en die voorloper, Polokwane City, is.