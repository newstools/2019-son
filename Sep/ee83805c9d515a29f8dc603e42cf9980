HAAR “life” het uitmekaar geval. En dit is alles deur Liberty Life. Só kla Lettie Damon (51) van Nooitgedacht naby Bishop Lavis oor die agteruitgang van haar lewe. Volgens Damon sukkel sy al vir byna vier jaar om haar oorle’ man, Adam, se annuïteit-geld by Liberty Life te kry. Die gevolg daarvan, vertel ’n hartseer Lettie, is dat haar waterrekening meer as R50 000 agterstallig is, sy herberg by ander mense moes soek en haar seun blyplek by gangsters moes gaan skarrel. Die hartseer sit vlak in haar oë as sy vertel van die dag toe haar man gesterf het. Dis die dag toe haar gesin se lewe uitmekaar geval het. “Adam het 35 jaar lank as ’n operator by Nampak in die Epping gewerk, maar is in 2010 afgelê. “Op aanbeveling van ’n makelaar het hy sy R600 000-pen­sioengeld toe as ’n annuïteit by Liberty Life belê. Dié annuïteit sou tot 2020 ons maandeliks ’n bedrag van net meer as R4 700 uitbetaal, maar toe my man in 2015 sterf, het die geld onmiddellik opgedroog.” Lettie sê sy kry net nêrens ’n verduideliking oor hoekom die maandelikse uitbetalings gestop het nie. “Adam was voor sy dood baie siek en het my die beneficiary van die annuïteit gemaak. “Liberty het die versekering gegee dat sou Adam tot sterwe kom, sou die geld steeds aan my uitbetaal word. “Maar nou, amper vier jaar ná sy dood, moet ek soos ’n bergie rondswerf en is afhanklik van ander se genade. “Volgens Liberty is daar nie meer geld nie. “Hoe is dit moontlik? “Want tot en met Adam se afsterwe het ons net betalings van oor die R200 000 van sy R600 000-pensioen gekry. “Wie het dan nou my oorle’ man se geld opgeëet?” Lettie sê sy krepeer omdat sy tot dusver nie eens die helfte van Adam se geld gesien het nie. “Ek kan die mense wat ek geld skuld, nie eens meer in die oë kyk nie. “Hoekom moet ek so swaar kry, terwyl my man geld agter­gelaat het om die lewe vir my makliker te maak?” Zolani Mtshali, ’n Liberty Life-woordvoerder, sê hulle is tans besig om Lettie se geval te ondersoek. Mtshali het onderneem om teen druktyd ’n antwoord gereed te hê. Teen druktyd was daar egter geen sien van die beloofde kommentaar nie.