‘EK HET lekker jou kind doodgemaak.” Jonathan “Tandjies” Heyns het dié spiteful woorde tydens sy vonnisoplegging na Yvonne Wilson, ma van die vermoorde Kaithlyn, gesnou. Tandjies het Dinsdag in die Wes-Kaapse hooggeregshof ’n tronkvonnis van lewenslank gekry vir die moord op Kaithlyn (5) in 2017. Regter Babalwa Mantame het ook gelas Tandjies moet sy vonnis uitdien sonder die vooruitsig om later vir parool in aanmerking te kom. Tandjies se medepligtige, August Pedro-Lee Swarts, is tot ses jaar gevangenisstraf gevonnis vir sy hulp om Kaithlyn se lykie in ’n stuk veld te gaan dump. Klein Kaithlyn se oë en mond was met sticky tape toegebind. Daar was ’n donkerkleurige lap in haar mond. Die wete dat hy amper 50 jaar oud sal wees wanneer hy ná sy hartelose daad eendag uit die tronk kom, het Tandjies nie gekeer om vir oulaas nasty teenoor haar te wees nie, vertel Kaithlyn se mammie, Yvonne. Son op Sondag het ná Dinsdag se vonnisoplegging ’n draai by haar gaan maak in Riebeek-Wes, waar sy as petroljoggie werk. “Tandjies het nooit berou oor sy daad getoon nie en Dinsdag het hy dit net weer bewys toe hy heel vermakerig aan my gesê het hy het Kaithlyn ‘lekker vermoor’. “Hy (Tandjies) het my nooit geslaan nie, maar hy was baie jaloers. As ek snags geslaap het, het hy op my selfoon rondgekrap om te sien met wie ek chat. “Maar ék mag niks gesê het as hy elke aand met sy kind se ma verdwyn het nie.” Yvonne sê ’n maand voor die moord op haar lieflingkind, het die einste Tandjies voorgestel dat hulle hul verhouding beëindig. Hulle was toe nog nie een ’n jaar saam nie. “Hy het gesê as ons langer in ’n verhouding bly, gaan hy my seermaak. “Maar nooit het ek gedink hy gaan my só seermaak nie. “Nadat ons opgebreek het, het hy my nie uitgelos nie en my selfs hier by die werk kom verpes.” Yvonne sê sy is bly die hofsaak, wat twee jaar geduur het, is verby. “Dit bring nie regtig closure nie. Die seer bly daar. “Ek mis my kind verskriklik. Sy het my altyd ingewag as ek van my werk op pad huis toe was en geld vir lekkers gesoek. Ek mis haar stem ...” Ondanks al die seer, is daar ’n ligpuntjie vir die hartseer 26-jarige – daar broei weer nuwe lewe binne haar. “Ek’s swanger, ja,” bevestig Yvonne skaam. “Drie maande, maar ek weet nog nie of dit ’n boy of ’n girl is nie. “Ek gaan seker baie paranoid wees oor hierdie baby, want die wêreld is wreed daar buite. “Ná Kaithlyn se dood is die moorde op kinders nie minder nie. Daar is eenvoudig geen einde daaraan nie.” Kaithlyn se oupa Jan Wilson het sy kleindogter se netjiese graffie saam met Son op Sondag besoek. Die trane het dadelik in sy oë opgedam toe hy by die graf staan. “Dit is nie lekker vir my om hierheen te kom nie, want daar is altyd ’n knop in my keel,” het hy met ’n skor stem gesê. Oom Jan sê geen vonnisoplegging gaan ooit weer sy kleinkind terugbring nie, maar hy en sy familie het tog op ’n swaarder straf gehoop. “Ek was onder die indruk dat ons as familie ’n versoek indien vir ’n life-vonnis en dat die staat ook dan vir nóg ’n lewenslange vonnis sou vra. “Hy (Tandjies) verdien twee life-vonnise vir dit wat hy aan ons as grootouers en aan Kaithlyn se ma gedoen het. “Maar ons sal berusting moet vind en is dankbaar vir die hele gemeenskap wat nog uitkom na Kaithlyn se graf, tyd hier spend en haar graffie skoon hou.”