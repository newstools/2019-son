BUURTWAGTE van Bayview in Strandfontein het Woensdagaand weereens in ’n straat vergader oor die stygende misdaad. ’n Inwoner van Macassar wat die vergadering bygewoon het, het sy idea gedeel. Die inwoner het voorgestel elke huishouding kry ’n alarmstelsel wat by ander huise asook die polisie afgaan as ’n misdaad tuis gebeur. Die idea is verwerp omdat dit te duur is. John Faure, ’n buurtwaglid van Firgrove, Macassar, het gesê die Wes-Kaapse regering wou dit gevolglik nie borg nie. Ander ideas het na vore gekom oor hoe om die skelms vas te vat. ’n Vrou het gesê elke straat moet ’n block watch kry sodat gangsters en skelms uitgehou kan word. ’n Ander inwoner het verduidelik: “Ons moet die ingang en uitgang van Bayview beman en vreemde voertuie en persone moet geskud word.” Nog ’n inwoner het gesê: “Ek vat die bus soggens baie vroeg werk toe en dis deur genade dat ek nog hier staan. Hoekom moet ons as inwoners diep in ons sakke krap vir ons veiligheid? Slaan “Dis die polisie se job om ons veilig te hou, maar ek sien nie ’n polisiekar wanneer ek soggens vroeg gaan werk nie. Daar is ook geen buurtwaglede nie.” Jody Thompson, ’n organiseerder van die meeting, het gesê: “Die crow bar gang slaan hier in Bayview toe. Mense leef in vrees. “Skoolkinders word beroof en werksmense word at gunpoint beroof. Niks werk nie.” Die vergadering is in Good Hope-weg gehou. Dis die straat waar inwoners twee weke gelede ’n gangster van Tafelsig, Mitchells Plain, byna doodgemaak het, maar die polisie het ingespring.