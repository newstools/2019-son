DIE wedloop om die MRP Foundation Skoleliga-titel word Saterdag beslis. Hoewel die sokkerspan van die Hoërskool Portland in ’n gunstige posisie is om die titel te buit, blaas Beacon Hill in sy nek. Beide spanne het ná 14 wedstryde 30 punte. Portland het egter ’n beter doelgemiddeld. Riedewaan Johnson, afrigter, se Portland-span het Beacon Hill in sy voorlaaste wedstryde Saterdag op die Rocklands-sport­terrein met 2-0 geklop. Die wedstryd sal ook onthou word omdat die gemoedere onder die spelers hoog geloop het. Vyf spelers is weens onsportiewe gedrag met rooi kaarte van die veld gestuur. Pak Tashwill Leshou, Ryan Newman en Yazeed Losper van Beacon Hill, en Portland se Marquez Williams en Chadley Richards sal daarom nie deel wees van die Saterdag se laaste ronde van wedstryde nie. Porland pak Cloetesville in die hoofwedstryd, terwyl Wilbur Beukes (breier) se Beacon Hill teen Cedar te staan kom. Portland het die titel in 2009 laas gewen en het verlede jaar as naaswenners klaargemaak. Aangesien Cedar ’n bra onvoorspelbare span is, kan dit in ’n titaniese stryd ontaard. Cloetesville sal sonder sy afrigter, Gary Jacobs, wees. Dié is tans in Nederland, waar sy o. 16-span aan ’n toernooi deelneem. Uitslae: Cedar 3 (3), Glendale 2 (1): CEDAR – Jody Lakay (2), Keanu Abrahams. GLENDALE – Sihle Martin. Rocklands 1 (0), Aloe 0: ROCKLANDS – Chad Jackson. Spine Road 3 (1), Princeton 1 (0): SPINE ROAD – Curtley Fritz (2), Byron Dampiez. PRINCETON – Razeen Salie. AZ Berman 3 (1), Lentegeur 3 (0): AZ BERMAN – Zachery Choolan, Luthando Ngokombo, Adiel Dickson. LENTEGEUR – Siphusihle Tsholbe (2), Rafiq Arendse. Mondale 2 (2), Cloetesville 1 (0): MONDALE – Timothy Liesing, Wilmont Michaels. CLOETESVILLE – Jermaine Klaasen. Portland 2 (0), Beacon Hill 0: PORTLAND – Jayden Frantz (2). Tafelsig 3 (1), Oval North 2 (0): TAFELSIG – Shameel Hint (2), Tylo Hendricks. OVAL NORTH – Keanu Hendricks (2). Woodlands 0, Westridge 0. Finale wedstrydbepalings: SATERDAG 21 September – ROCKLANDS: 09:00 – Glendale t AZ Berman (A), Spine Road t Mondale (B), Aloe t Westridge (C), Tafelsig t Rocklands (D). 10:15 – Cloetesville t Portland (A), Beacon Hill t Cedar (B), Princeton t Woodlands (C), Oval North t Lentegeur (D). 11:30 – Beker word oorhandig.