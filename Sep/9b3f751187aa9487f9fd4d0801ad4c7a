DIE stryd teen geweld teen vroue en kinders begin by die huis. Dít was gister die boodskap by die ANC-vroueliga se event op Erica Square naby die Universiteit van Wes-Kaapland in Belhar. Pleks van Erfenisdag te vier, het die vroueliga, ANC-jeugliga, uMkhonto weSizwe (die ANC se slagvleuel) en ander organisasies ’n byeenkoms gehou teen geweld teen vroue en kinders. Die woordvoerder van die South African Reli­gious Forum, Charmaine Maistry, sê meer mans moet opstaan teen geweld teen vroue en kinders. Maistry sê: “Die geveg teen dié euwel begin by die huis en ’n mens kan nie die regering blameer as dinge by die huis verkeerd loop nie. “Jy kan nie politics blameer vir wat by die huis gebeur nie. Jy kan nie politics blame as ’n man sy vrou slaan nie. “Ek is nie eers veronderstel om dié dinge te sê nie. Mans moet dit vir ander mans sê. Mans moet dit vir hulle seuns leer.” ’n Lid van die vroueliga se nasionale uitvoerende komitee, Zoe Kota-Fredericks, sê geweld teen vroue en kinders is ’n “nasionale krisis”. Sy sê: “Ons is almal deur God geskep en niemand het die reg om iemand anders se lewe te neem nie. Veral nie kinders se lewens nie. “Ons moet onsself in die spieël bekyk. Waar het ons verkeerd gegaan? “Waar is die missing link? Ons moet met ons erfenis reconnect. Ons kan nie agter ons armoede wegkruip nie. “Ons kan nie mense weens ons armoede doodmaak nie. Ons kan nie agter drugs en alkohol wegkruip nie.”