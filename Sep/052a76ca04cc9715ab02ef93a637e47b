DIS 50 nié uit nie! Vyf dekades later staan die Eros Skool vir Gestremdes nog sterk! Boonop is die personeel, wat onselfsugtige en uitstekende werk verrig, steeds só passievol en toegewyd aan hulle taak. Hulle is ook ’n vriende­like spul wat land en sand gesels. Dis beslis nie moeilik om te sien waarom Eros se suksesverhale uit sy 50 bestaansjare second to none­ is. Kyk maar na Tariq Francis, a 15-jarige wat al die WP LSEN (leerders met spesiale leerbehoeftes) se o. 19-span gehaal het. Hy is ook gekortlys vir die SA LSEN se o. 19-span. Dan is daar No­kuthula Yonke, wat laas week die toekenning vir die Wes-Kaapse sportvrou van die jaar gewen het. Sy het Suid-Afrika ook vanjaar in Thailand by die rolstoel-basketbaltoernooi verteenwoordig. En moet nie praat van Jane Mandean en Fabian Michaels nie. Dié duo het SA al by die Paralimpiese Spele verteenwoordig. Mandean het die land in 1996, 2000 en 2004 by die Spele verteenwoordig, terwyl Michaels in 2000 deelgeneem het. Gemeenskap Eros se feesvieringe gaan ook gepaard met Erfenismaand. Hulle beoog om pogings op te skerp om geld vir die instansie in te samel. Volgens Igsaan Hendricks, koördineerder by Eros, probeer hulle ’n hegter band met die breë gemeenskap vorm. Hulle bied op 24 September, Erfenisdag, ’n sportfees aan om juis dít reg te kry. Daar sal op die dag ’n five-a-side-sokkerkompetisie vir o. 12’s wees. ’n Vertoonwedstryd tussen spanne met gemengde abilities word ook gespeel. Vreugde “Ons verwag dat die event ’n tool sal wees om brûe te bou tussen ons en die breë gemeenskap,” sê Hendricks. “Ons wil die wanpersepsie verander wat mense van die skool en sy leerders het.” Eros se prinsipaal, Samuel Julius, het op sy beurt gesê niks bring hom meer vreugde as om by Eros betrokke te wees nie. “Tydens my drie jaar hier by Eros het ek besef hoe bevoorreg, gelukkig en geseënd ek is om deel van die instansie se 50ste bestaansjaar uit te maak,” verduidelik die grootbaas. “Eros het oor die jare hoop aan só baie generasies van kinders met spesiale behoeftes gegee deur hulle barriers te help oorkom. “Deur hulle te help ontwikkel en ook betekenis aan hulle lewe te gee. “Sodoende gee jy ook geloofwaardigheid aan die visie vir ’n inklusiewe samelewing.”