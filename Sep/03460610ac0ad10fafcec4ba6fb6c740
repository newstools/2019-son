DIT was Saterdag 14 September ’n geskiedkundige dag vir die Balvenie Primêre Skool in Elsiesrivier. Dit is die dag toe die laerskool se lang verwagte saal met groot fanfare geopen is. Sedert Balvenie Primêr se opening in 1961 het die skool nog nooit ’n saal gehad nie. Die arme leerders moes in die somer in die bloedige hitte in die skool se vierkant sit tydens byeenkomste. En tydens reënweer moes die byeenkomste gekanselleer word. Vroeër hierdie jaar het die Garden City Archway Foundation, ’n boumaatskappy, Balvenie Primêr genader met ’n proposal om die brood­nodige skoolsaal te bou. Hulle het aangebied om meer as R4 miljoen te skenk van die bedrag wat die saal sou kos. Son het in April hieroor berig. Saterdag het die verrigtinge begin met ’n drilvertoning deur die Hoërskool Elsiesrivier se kadette. Daarna het die hoof, Farieda Wakefield, en die voorsitter van die skoolbeheerliggaam, Grant Adonis, die lint geknip en die gedenkplaat onthul. Ná die sing van die nasionale lied van Suid-Afrika is kerse aan­gesteek ter nagedagtenis van die leerkragte van Balvenie Primêr wat intussen afgesterf het. Talle gassprekers het toesprake gelewer, onder andere ’n oudleerder van Balvenie, dr. Lee-Mor Pietersen. Aan die einde het die personeel van Balvenie almal en veral die sponsors bedank deur die sing van ’n song op die wysie van ABBA se “Thank you for the music”.