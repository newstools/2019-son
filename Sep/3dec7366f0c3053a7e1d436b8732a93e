DIS nou tyd dat pres. Cyril Ramaphosa uit sy wegsteekplek moet uitkom. Só sê die opposisieleier, Mmusi Maimane, ná talle gevalle van geweld teen vroue. In een van die jongste skok-voorvalle het die beweerde killer van die Universiteit van Kaapstadse student, Uyinene Mrwetyana (19), Maandag in die Wynberg-landdroshof verskyn. Uyinene het sowat ’n week gelede in Claremont verdwyn en haar liggaam is later in Lingelethu-Wes in Khayelitsha gevind, waar die 42-jarige beweerde moordenaar dit aan die polisie uitgewys het. Die hof het beslis sy naam nie gepubliseer mag word, totdat 'n uitkenningsparade afgehandel is nie. Die man, indiens van die Suid-Afrikaanse Poskantoor, word ook van verkragting en dwarsboming van die gereg aangekla. Volgens die staat het die man erken hy het Uyinene by die poskantoor met ’n skaal aangeval, voordat hy haar liggaam gaan dump het. Maimane sê: "Die land is besig om te bloed en af te brand en dit terwyl Ramaphosa wegkruip." Die DA-leier verwys na die plundery van winkels wat deur buitelanders besit word, in Johannesburg en Pretoria, asook die brandstigting van lorries in Mooirivier in KwaZulu-Natal. Maimane sê verder: “Statistieke dui daarop dat byna 40,000 mense in 2018 in Suid-Afrika verkrag is. “Dit is 109 verkragtings per dag en dié is net die slagoffers wat brave genoeg is om die voorvalle te report. “Daar kort 'n dringende, duidelike en beslissende aksie. Daar kan nie langer gewag word nie. “Daar moet meer gedoen word as om net die kwaaddoeners van die vieslike dade agter tralies te kry. “Daar moet gekyk word na die kernoorsaak en dit benodig dapper leierskap met effektiewe besluite.”