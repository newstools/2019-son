BENNI McCarthy, afrigter van Cape Town City, verwag ’n positiewe reaksie van sy Citizens wanneer die Premier­soker­liga (PSL) dié naweek hervat word. City reis na die Mbombela-stadion vir ’n PSL-stryd môre 20:15 teen sy aarts­vyand, SuperSport United. Die Kapenaars se skok­nederlaag met 1-2 teen Kaizer Chiefs in sy vorige stryd is ook nog vars in McCarthy se geheue. Interessant Die City-breier het uitgewys die enigste manier om dié klad uit te wis, is met ’n positiewe uitslag teen die Matsatsantsa. Dit gaan ook interessant wees om te sien hoe McCarthy se mood teenoor sy spelers sal wees. Die Bafana Bafana-rekorddoelskieter het mos ná die Chiefs-nederlaag gedreig die “pit bull” in hom gaan terugkeer as sy spelers nie regruk nie. Met ál McCarthy se dreigemente sit hy steeds met talle uitdagings wat sy centre­ backs betref. Met Taariq Fielies (blindederm) steeds buite aksie, is City baie wankelrig en kwesbaar in sy defence. Die jong Keanu Cupido maak te veel foute en is dikwels uit posisie. Dalk moet McCarthy dit oorweeg om die veelsydige Abbubaker Mobara met Dove Edmilson as die centre backs te kombineer. Sit die kaptein, Thami Mkhize, op right back en skuif Thato Mokeke van die midfield na left back. Craig Martin se spoed op regtervleuel sal City beslis op die voorvoet plaas. Mpho Makola kan die holding role in die enjinkamer speel en ’n speler soos Chris David of Surprise Ralani kan met hom gekombineer word as meer aanvallende midfielders. McCarthy kan ook Fagrie Lakay sy debuut op die linkervleuel gee terwyl Kermit Erasmus City se aanval weer sal lei. Tashreeq Morris se afwesigheid (knie) sal McCarthy dalk noop om Siphelele Mthembu weer in te span, al kom hy tans nie juis die mas op nie. Gegewe McCarthy se uitdagings, kan ’n punt môre teen die span van Tshwane dalk nie ’n slegte uitslag wees nie.