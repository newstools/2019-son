MINSTENS sewe mense het hulle lewe die afgelope naweek verloor in twee afsonderlike padongelukke in die Oos-Kaap. Charles Bramwell, woordvoerder van die Oos-Kaapse verkeersdepartement, sê drie mense het gisteroggend sewe-uur op die N2 tussen Ma­khanda en Peddie beswyk. Op dié pad het ’n Toyota Avanza met ag insittendes gerol nadat die drywer beheer oor die voertuig verloor het. Die manlike drywer het ongedeerd daarvan afgekom en drie passasiers is op die toneel dood verklaar. Die ander vier beseerde passasiers is na die Nompumelelo Hospitaal geneem vir mediese hulp. Gereis ’n Saak van strafbare manslag word ondersoek. In nog ’n voorval het vier mense Saterdag omstreeks 06:30 gesterf in ’n ongeluk op die N9 tussen Willowmore en Aberdeen. Die voertuig sou van George na Pearston gereis het. Die ongeluk het gebeur toe die drywer van ’n Kia SUV beheer daaroor verloor en die voertuig gerol het. Van die ses insittendes is vier oorlede en twee kritiek beseer. Op die toneel is twee mans, ’n vrou en ’n kind dood verklaar. Twee insittendes is ook met ernstige beserings na die Willowmore Hospitaal geneem. Volgens Bramwell was spoed die hoof- bydraende faktor tot die ongeluk. ’n Saak van strafbare manslag is by Willowmore se polisiestasie geopen. Bramwell moedig lede van die publiek aan om te alle tye hulle safety belts te dra. Dít is omdat die meeste sterftes en ernstige beserings is as gevolg van insittendes wat nie hulle sitplekgordels gebruik nie.