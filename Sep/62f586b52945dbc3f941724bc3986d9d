WAS die uitslag van die twee klubrugbywedstryde in die Boland Rugbyunie Saterdag in die Witsentraal-streek gefix? Dít is die vraag waarop vier rugbyklubs – Hamlet, Roses United, Bella Vista en Saron – antwoorde moet verskaf. ’n Klag van korrupsie is glo Saterdag reeds by die Hamlet-polisiekantoor aangemeld. Die unie het nou ’n dringende vergadering met die vier klubs, sowel as die wedstrydbeamptes, belê. Daar heers groot onmin in die rugbygemeenskap van die Boland ná die uitslag van die twee wedstryde. Bella Vista het Saron met 111-17 op die Bella Vista-sportterrein afgestof. Roses, op hulle beurt, het net kilometers verder van die woonbuurt in Prince Alfred Hamlet die rugbyspan van Hamlet met 73-19 getroef. Hamlets is lank voor die wedstryd reeds as kampioen van die WitSentraal gekroon. As daar by die wedstryde se uitslag gehou word, sal Roses en Hamlets aan die Boland se top-12-uitspele deelneem. Roses was voor die wedstryd gesamentlik in die tweede plek met 64 punte elk op die punteleer. Roses het egter ’n baie beter punte-gemiddelde gehad. Bella Vista moes op sy beurt toe ook met ’n groot puntetotaal teen Saron wen. Maar nou is die hel los. Daar word nou oor en weer beweer dat albei die wedstryde gefix is.