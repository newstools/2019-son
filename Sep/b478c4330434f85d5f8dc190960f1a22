DIE wenner van Maak My Famous, Cheswyn Ruiters, se hart borrel oor van vreugde. Dié boorling van Worcester kan nie uitgepraat raak nie, want nou leef hy sy droom – en daarvoor sal hy vir altyd diep dankbaar wees. “Ek moet nog net gewoond raak aan die fame. Maar ek het kom leer hoe om dit te hanteer. “Oral waar ek nou gaan, veral in my tuisdorp, is die ondersteuning so oorweldigend. Ek voel die liefde en dit laat my hart warm klop. “Ek wil uit my hart dankie sê vir my ma, Jean Ruiters, my familie en Emo Adams vir die wonderlike geleentheid. My lewe het oornag verander.” Cheswin, wat pas sy eerste single, “A Reason”, uitgereik het, is baie opgewonde. Die single vertel van sy droom wat waar geword het. Doel Die lied is geskryf deur die sanger Jarrad Ricketts. Volgens Cheswyn kry ’n mens net een geleentheid om iets reg te doen, so wanneer dit gebeur, moet jy sorg dat jy dit reg doen. “Jy is geskape met ’n spesifieke doel op die aarde en als gebeur met ’n rede, so dis wat jy daarvan maak. “My aansporing vir die jeug is – gryp elke geleentheid aan en maak die beste daarvan, bly gefokus, en met harde werk en toewyding kom sukses.” Emo Adams is baie opgewonde oor die Maak My Famous Charity Showcase en sê van die opbrengste sal gaan vir liefdadigheidsorganisasies in die gemeenskap. Die Maak My Famous Carity Showcase-konsert vind op 14 September in die Grand Arena van die GrandWest Casino plaas. Die kunstenaars wat gaan optree, is Jack Parow, Early B, Tarryn Lamb, Chad Chitter aka DJ Skouers, Loukmaan Adams, Justin Vega, Jarrad Ricketts en die Top 10 van Maak My Famous. Die vertonings begin 14:00 asook 20:00 en kaartjies kos R120-R350 by Computicket. 