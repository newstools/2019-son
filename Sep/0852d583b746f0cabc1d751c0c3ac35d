NOG ’n ambulans se personeel is in die Baai beroof. In die jongste voorval Dinsdag is ’n paramedic en ’n student by ’n verkeerslig oorval en van ’n selfoon beroof. Sizwe Kupelo, provinsiale gesondheidswoordvoerder, sê die ambulans het pasiënte van Motherwell na die Dora Nginza Hospitaal geneem toe die rooftog op die hoek van Daku- en Seyisi-straat gebeur het. Kapt. André Beetge, ’n polisiewoordvoerder, sê twee gewapende mans het die selfoon van die ambulansbestuurder geëis. Geduld Daarna het hulle die sleutels van die ambulans gegryp, maar dit teruggegooi toe hulle weggehardloop het. Kupelo sê die departement veroordeel die voorval teen sterkste, aangesien ambulanspersoneel nou byna weekliks getarget word. Kupelo voeg by hoewel niemand in Dinsdag se voorval beseer is nie, kan dié tipe voorvalle nie langer geduld word nie. Gemeenskappe word aangemoedig om saam met wetstoepassingsagentskappe te werk om hulle gemeenskappe terug te neem. Die vorige aanval op paramedics was verlede Maandag, toe mediese personeel en ’n pasiënt op die Uitenhage-pad van hulle persoonlike besittings beroof is.