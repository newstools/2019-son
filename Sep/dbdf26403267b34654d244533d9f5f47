WENDELL Peterson sê hy het geen rol gespeel in die beplanning en uitvoer van drie moorde op 14 September 2015 in die Baai nie. Die slagoffers is Theodore “Tupac” Matthews­, Rajen Naidoo en Jermaine “Jabilo” Esau. Die 30-jarige Peterson is saam met Glynn Carelson en Jermaine Mitchell (albei 30) aangekla van die driedubbele moord. Peterson, ’n pa van twee, het gister getuig hy het nie vir Matthews, Naidoo en Esau geken nie. Verkoop Volgens hom het hy die dag van sy inhegtenis­neming eers gehoor van die drie mense wat geskiet is. Gister het hy getuig hy was tot en met sy arrestasie in die besigheid van karre koop en verkoop. Peterson sê hy kan nie onthou wat hy op 14 September 2015 gemaak het nie. Hy sê hy het gewoonlik maar rondgery om uit te kyk vir karre om te verkoop. Volgens hom was sy besigheid all over, maar veral in die Northerns gesentreer. Peterson sê sy besigheid het goed gedoen, maar sedert­ hy in hegtenis geneem is, vaar dit nie meer so goed nie. Hy getuig hy het in Zimdahlstraat eiendom besit, maar moes dit verkoop om sy regskoste te dek. Volgens Peterson ken hy die artikel 204-getuie in die saak al sedert 2013/14 deur sy (Peterson se) broer. Hy sê tot en met sy inhegtenisneming was daar geen stryery tussen hom en die art. 204-getuie nie. Hy het ontken dat die art. 204-getuie hom van 10 jaar voor die voorval reeds ken. Volgens Peterson weet hy niks van ’n oproep wat die art. 204-getuie aan Taylor gemaak nadat die art. 204-getuie van die ander beskuldigdes geskei is nie. Peterson verduidelik hy was in daardie stadium in Kirkwood. Hy sê hy het maar by die prokureurs van daardie phone call gehoor. Volgens Peterson het hy ook gehoor die staats­aanklaers oefen druk uit op die art. 204-getuie om namens die staat te getuig met die belofte dat hy vrygespreek gaan word van die klagte teen hom. Peterson getuig daar is geen planne beraam in sy en sy verloofde se huurhuis in Holland Park nie. Volgens hom sal die art. 204-getuie enige iets sê wat die staat wil hoor net om vrywaring te kry. Hy sê die art. 204-getuie was nog nooit in sy huis nie. Volgens Peterson ken hy sy medebeskuldigdes van die dag dat hy in hegtenis geneem is. Hy sê hy is nie seker of hy al saam met die art. 204-getuie of saam met ene Preston Baadjies foto’s geneem het nie. Toe adv. Mujaahid Sanden, staatsaanklaer, ’n stel foto’s aan Peterson wou wys, het Peterson se regsverteenwoordiger, adv. Terry Price, beswaar gemaak. Price sê die staat kan nie die egtheid van die foto’s bewys nie. Goedkoop Volgens Peterson behoort die lys selnommers wat die art. 204-getuie vroeër in die hof uitgelees het, nie aan hom nie. Hy sê hy en die art. 204-getuie het mekaar nog nooit gebel nie. Volgens Peterson gebruik hy nie – soos beweer word – goedkoop selfone nie. Hy change ook nie gereeld sy selfoonnommer nie. Peterson getuig ook hy is nie ’n gangster nie. Hy getuig hy het in die hof die eerste keer verneem die art. 204-getuie was leier van die 16 Honde-bende. Volgens hom het hy nog nooit van die Dustlife gang, die Spotbouers en 16 Honde gehoor nie. Hy sê hy het al gehoor van die Chinas-bende. Peterson ontken ook sy bynaam is “Eier” of “Voël”. Die saak dien voor regter Mandela Makaula.