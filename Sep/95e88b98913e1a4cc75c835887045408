’N BOER van Oos-Londen is met twee steekwonde in ’n plas bloed op sy plaas gekry. Nou ondersoek die polisie ’n saak van moord. Werkers van die Sunrise Eggs-plaas het Vrydag­oggend op die lyk van die 48-jarige Shaun Brett Krull afgekom. Sy oorskot het in die veld op sy plaas gelê. Krull was vermoedelik besig om sy plaas te patrolleer toe hy aangeval is, sê kapt. Hazel Mqala, ’n polisiewoordvoerder. Krull se Toyota Hilux-bakkie, waarin hy patrolleer het, sowel as sy selfoon, 9 mm-pistool en beursie was ná die aanval missing. Net ’n dag nadat Krull se lyk gevind is, is twee mans in Middledrift gearresteer. Een van die verdagtes is glo onlangs van een van Krull se plase gefire. Krull se plaassleutels, flitslig en ’n spul vleis is in sy besit gekry. ’n Derde verdagte het van die polisie gevlug, maar is kort daarna ook vasgetrek, sê Mqala. Al drie die verdagtes is jong manne tussen 23 en 26 jaar oud. Krull se Hilux is gekry waar dit in ’n veld in die landelike Ngqolowa-gebied buite Middledrift versteek was. “Die voertuig is vir ’n deeglike ondersoek na forensiese dienste geneem.”