SES maande reeds sit ’n familie in donkerte en koue. Volgende Saterdag moet hulle ouma Sylvia Kayster se huisbegrafnis met kerse hou as die elektrisiteit nie herstel word nie. Dié familie van Uitbreiding 30, Bethelsdorp, sukkel aanhoudend met die uitvoer van alledaagse take soos kos kook, wasgoed was en strykwerk. Duur Saans is dit so donker, hulle moet maar paraffienlampies en kerse aansteek. Hulle gebruik ’n gasstofie om kos en water te kook, en dis duur. Dit kos hulle elke vierde dag sowat R90 om die gas te hervul – dít vir ’n familie wat van grant-geld leef. Geen TV, geen radio, geen vreedsame familie-etes vir hulle nie. Elke oggend moet almal vroeg opstaan om die kinders reg te kry vir skool. Die huiseienaar, Edison Cunningham (54), sê: “Ses maande terug het ’n wyntrok die lamppaal buite ons huis omgery. “My seun het nog agter in die jaart gewerk toe trip die krag.” Cunningham het ’n elektriese rolstoel wat nou nie kan charge nie. Hy het al kerk misgeloop daaroor. Sy oorlede ma, Silvia, is onlangs oorlede aan ’n hartkwaal. Haar lewe is ook in gevaar gestel met die krag wat buite werking is. Sy het ook longprobleme gehad en moes ’n elektriese nebuliser gebruik. Cunningham sê die familie moet gereeld hospitaal toe jaag met haar. Nou moet die familie ’n plan maak om begrafnisgangers te akkommodeer terwyl hulle daardie Saterdag waarskynlik sonder elektrisiteit sal wees. Van die begrafnisgangers kom van ver af. Cunningham sê hulle was al drie keer by die elektrisiteitsmaatskappy, Munelek, maar dié maak net beloftes. Dokument Kupido Baron, ’n woordvoerder van die munisipaliteit, het teen druktyd nog nie op Son se navrae gereageer nie. Die raadslid vir die wyk, Helga van Staaden, sê die familie moet na Munelek se kantore in die Baai gaan. Daar moet hulle ’n dokument afhaal sodat die proses afgehandel kan word. Van Staaden sê: “My kantoor se aansoek vir kwytskelding is toegestaan.”