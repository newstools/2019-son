JARE lank kla inwoners die elektriese drade wat hulle shacks van krag voorsien, is gevaarlik. Dis ook nie die eerste keer dat dié drade iemand se lewe neem nie. Dié keer het ’n 11-jarige meisie van die informele nedersetting Vastrap in die Baaise noordelike gebiede doodgeskok. Rondlê Inwoners steel krag omdat hulle shacks nie elektrisiteit het nie. Die gevolg is dat oop drade oral rondlê en ’n gevaar vir die inwoners, veral kinders, inhou. Laas Sondag 17:00 het Linomtha Njili (11) met maats naby ’n ysterheining om ’n shack gespeel. ’n Kragdraad het vermoedelik aan die heining geraak en die heining geëlektrifiseer. Toe klein Linomtha aan die fence raak, het sy geskok. Haar ma, Nombuyiselo Njili (40), sê hulle het so ses maande gelede weens familieprobleme na Vastrap verhuis. “Sy het met maats gaan speel en toe sy teen die heining leun, het sy geskok. Dit was die kragdraad onder die heining,” beskryf Nombuyiselo verslae wat gebeur het. Kinders, onder wie Linomtha se boetie (5), het haar kom roep. “Toe ek daar kom, het sy gelê. Ons het ’n kar gekry en haar Livingstone Hospitaal toe geneem. “Maar die dokters het gesê dis te laat en hulle kan niks meer doen nie. “Ek het nou net drie kinders oor.” Sy sê die dag voor haar dogter se dood het dié omtrent grappies gemaak en almal laat lag. Linomtha was ’n gr. 4-leerder aan die Primêre Skool Alfonso Arries. Nombuyiselo sê sy wens hulle kan relocate na ’n huis waar dit veiliger vir haar kinders is. “Ek is nie oukei nie. Ek slaap met pille en as ek wakker word, is ek seer. “Die ander kinders huil, want hulle kan nie glo hulle sussie is weg nie.” Khaya Makalima (40), ’n gemeenskapsleier, sê die inwoners is briesend. “Ons het gister ’n meeting gehad en die inwoners vertel wat gebeur het. Hulle is baie kwaad. “Ons verloor mense en dis nie die eerste keer nie. Beloftes “Ons sal weer strate toe gaan, want dit lyk my dis ál taal wat hulle verstaan. Elke keer as die Metro beloftes maak, gebeur niks.” Kapt. Johan Rheeder, ’n polisiewoordvoerder, sê: “ ’n Post mortem is nog nie uitgevoer nie. Die doodsoorsaak is dus onbekend. “As sy nie aan natuurlike oorsake dood is nie, sal die polisie ’n lykskouing hou.” Mongameli Bobani, burgemeester, het ná inwoners se betogings in Augustus gesê die munisipaliteit is besig om elektrisiteit aan die shacks te verskaf. Hy het ook gesê hulle sal mobiele toilette kry. Inwoners het betoog oor hulle geen krag, huise, vullisverwydering of toilette het nie.