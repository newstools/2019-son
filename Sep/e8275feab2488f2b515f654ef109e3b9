“BOME en plante beteken ’n nuwe begin.” Dít was gister die woorde op Robbeneiland. Dié eiland het destyds vir die meeste Suid-Afrikaners ’n simbool geword van die begin van ’n nuwe era in die land. Maar gister het dit gegaan oor die bewaring van ons omgewing met die oog op die komende Erfenisdag. Altesaam 101 bome is gister op Robbeneiland geplant ter viering van oudpresident Nelson Mandela se 101-ste verjaardag (18 September) en Boomplantmaand. Dit is sommer so alles in een op Robben­eiland gevier toe die bome geplant is. Die inisiatief is deur Konica Minolta, Food & Trees for Africa en die Robbeneiland Museum gedryf. Die idee agter die boomplanting is om saadjies van hoop te saai en verandering te plant. Net soos Madiba dit gedoen het. Marc Pillay, CEO van Konica Minolta, sê dis ’n eer om deel van dié program te wees. “Sover het ons, saam met Food & Trees for Africa, 46 000 bome sedert 2008 geplant in plekke wat nie raakgesien word nie. “Dié keer kom ons na ’n groot historiese plek. Ons beplan om in die volgende vyf jaar 10 000 inheemse bome hier te plant.” Dr. Pascall Taruvinga, die hoof-erfenisbeampte van die Robbeneiland Museum, sê die eiland is ’n erfenisgebied omdat dit soveel kultuurwaardes dra. “Om dié te doen is om na die kultuur te kyk. “Sonder hierdie eiland sou daar nie ’n tronk gewees het nie en sonder ’n tronk sou ons nie kultuur geken het nie. “So, dis belangrik om die natuurlike waardes van biodiversiteit op te pas.” Mpho Mahanyele, die raadsvoorsitter van Food & Trees for Africa, meen die bome is daar vir ’n spesiale rede. “Bome help ons om te genees – dit gee ons hoop, ’n nuwe begin. Dis nie net praatjies en om pen op papier te sit nie – om bome te plant is grondwerk.” Nadat die bome klaar geplant is, het ene Sipho, ’n oudgevangene op die eiland, omtrént die ideeskeppers gedank. “Plante het ’n groot rol in ons struggle gespeel. “Ons het politieke literatuur in tuine, potplante en so aan weggesteek. “Dankie,” het hy gesê. 