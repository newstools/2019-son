JÜRGEN Klopp, Liverpool se bestuurder, sê hy gaan nie onnodige bollemakiesies maak oor sy span se rekords en hulle perfekte lopie in die Premierliga nie. Dis nadat sy Reds ’n nuwe klubrekord van 13 Premier­liga-seges agtereenvolgens behaal het. Die Duitser se Liverpool-span het Burnley Saterdag op Turf Moor met 3-0 kafgedraf. Verstewig Klopp sê egter sy fokus is reeds op volgende maand se uitdagende fixture list. Trent Alexander-Arnold, Sadio Mané en Roberto Firmino het teen Burnley vir die besoekers van Mersey­side sukses behaal. Dit het Liverpool se posisie boaan die punteleer verstewig. Firmino is die eerste speler van Brasilië wat 50 doele aangeteken het. Boonop is Liverpool, wat steeds ’n voorsprong van twee punte op Manchester City het, die enigste span met ’n perfekte rekord (100%) in die liga. “Ek voel nie op die oomblik trots nie, maar ek is tevrede met die rekord. Dis goed,” het Klopp gesê. “Ons gaan nie juis vir rekords nie, maar die span wil sy eie stories en geskiedenis skryf. “Dis die 13de stryd in die reeks. Dit wys die spelers se houding en gedrag. Dís wat dit vir my maak. “Ek hoop net die spelers kom gesond terug van die internasionale onderbreking, want September is baie intens wat ons wedstryde betref. Ons het vyf away games en een tuis – so far so good.” Klopp het ook aangedui daar is niks moles met Mané, sy ster-speler van Senegal, nie. Mané was glad nie gelukkig omdat hy teen Burnley gesub het nie. Klopp het die stories afgelag en gesê dis alles uitgesorteer. “Sadio kan nie sy emosies wegsteek nie. Ek hou daarvan,” het Klopp gesê. “Ons is individue. Ons is emosioneel. Dit was ’n situasie in die wedstryd. Hy het niks verkeerds gesê nie. Ons het gepraat. Daar is geen probleme nie.” – AP