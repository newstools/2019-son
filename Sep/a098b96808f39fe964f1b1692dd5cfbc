AS DIT van Clarence van Wyk afhang, kan Caledon môre vir ’n opskudding sorg. Maar, waarsku Van Wyk, Callies sal hulle kanse móét benut en die regte besluite neem. Caledon kom môre teen die huidige Boland-kampioen, Worcester Villagers, op Bolandpark in Worcester te staan in ’n Groot Uitdaag Top-12-wedstryd. Die 23-jarige voorryman het vanjaar vir die Boland Kavaliers uitgedraf en sy stryd teen die ervare voorry van Villa sal een van die trekpleisters wees. Teruggekeer Van Wyk sê sy span het ’n maand laas liga-rugby gespeel, maar het in dié tyd baie aandag aan hulle fiksheid gegee en die kans gebruik om te herstel van lastige beserings en niggles. Hy het laas jaar in die Groot Uitdaag-eindstryd vir Roses United teen die einste Villa gespeel, maar moes die knie buig ná ’n Villa-onderskepdrie nadat die hooter geblaas het. Hy het egter in die middel van vanjaar sy studies aan CPUT Wellington voltooi en teruggekeer na sy tuisdorp om onderwys te gee. Hy draf sedertdien weer vir Callies uit. Hy sê hulle sien baie uit na hulle Worcester-trippie. “Ons is baie excited en daar heers ’n lekker hype in ons kamp. “Ons weet Villa gaan ons fisiek wil aanvat, maar ons sien uit na die uitdaging. As ons die battle voorlangs kan wen, is ons beslis in met ’n kans,” meen Van Wyk. “Ons het ’n paar goeie spelers, en hulle ook. Ek glo dit gaan ’n 22-man spanpoging verg en dat die subs dalk in die laaste 20 minute die gang van die wedstryd kan bepaal.” Die wedstryd skop môre 16:00 af.