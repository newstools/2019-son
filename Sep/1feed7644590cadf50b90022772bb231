RUGBY FANS kan nóg ’n riller verwag wanneer Suid-Afrika en Nieu-Seeland mekaar Saterdag (11:45) in hulle eerste game­ van die Wêreld­bekertoernooi (WB) pak. Die Springbokke en All Blacks spog met ’n WB-geskiedenis wat skrik vir niks nie. En vanjaar is daar weereens min wat dié twee spanne van mekaar skei. Hierdie twee rugbynasies pak mekaar Saterdag in die Yokohama Internasionale Stadion vir ’n vyfde keer in ’n WB-wedstryd – en die telling ná vier is 2-2. Verewig Die beroemdste WB-stryd tussen die twee bly natuurlik die eindstryd in 1995 op Ellispark. Die Bokspan van Francois Pienaar, kaptein, het daai dag teen alle verwagtinge in met 15-12­ ná bykomende speeltyd gewen. Joel Stransky se skepdoel is verewig in die annale van wêreldrugby. Oudpres. Nelson Mandela se teenwoordigheid in Pienaar se nr. 6-trui het ook baie gedoen vir versoening. In 1999 het dié twee spanne mekaar weer gepak, dié slag in Cardiff om die bronsmedaljewenner te bepaal. Die Bokke het met 22-18 geseëvier nadat ’n jong Breyton Paulse die wind uit die Kiwi’s se seile gehaal het met ’n skitterende chip-and-chase-drie. Twee skepdoele van Percy Montgomery het die All Blacks ook laat steier. Die All Blacks het in die kwarteindstryd in 2003 hulle eerste WB-oorwinning oor die Bokke behaal. Die flambojante losskakel Carlos Spencer het geskitter in die All Blacks se vernedering met 29-9 van Corné Krige, Bok-kaptein, se span. Leon MacDonald, Keven Mealamu en Joe Rokocoko het die drieë gedruk en hulle classy binnesenter, Aaron Mauger, het ’n skepdoel aangeteken. John Smit, kaptein, se Bokke het die WB in 2007 gewen. Dis nadat die All Blacks in hulle kwarteindstryd teen die verwagting in met 18-20 teen die onvoorspelbare Franse vasgeval het. Nieu-Seeland het in 2011 egter op tuisbodem koning gekraai oor Smit en Peter de Villiers (afrigter) se span. Die Bokke het toe teen Australië – én die skeidsregter Bryce Lawrence – in die kwarteindstryd in Wellington met 9-11 vasgeval. Die aartsvyande het hulle WB-tweestryd egter in 2015 hervat. Richie McCaw se Kiwi’s het in ’n senutergende halfeindstryd met 20-18 oor Fourie du Preez, kaptein, se Bokke geseëvier. Jerome Kaino en Beauden Barrett het drieë gedruk en die man of the match, Dan Carter, het ’n skepdoel aangeteken. Die span wat Saterdag die minste foute maak, sal waarskynlik wen. DIE SPRINGBOK-SPAN IS: Willie le Roux, Cheslin Kolbe, Lukhanyo Am, Damian de Allende, Makazole Mapimpi, Handré Pollard, Faf de Klerk, Duane Vermeulen, Pieter-Steph du Toit, Siya Kolisi (kaptein), Franco Mostert, Eben Etzebeth, Frans Malherbe, Malcolm Marx, Steven Kitshoff. BANK: Bongi Mbonambi, Beast Mtawarira, Trevor Nyakane, RG Snyman, Francois Louw, Herschel Jantjies, Frans Steyn, Jesse Kriel.