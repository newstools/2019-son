DRIE verdagtes in die moord op drie kinders van Elsiesrivier sal Vrydag in die Goodwood-landdroshof verskyn. Toslin Samuels (10), Adrian­ Alexander (12), Malcolm Samuels (12) en ’n vermeende gangster, Vineto Africa (19) is Dinsdagaand koelbloedig doodgeskiet. Die vier slagoffers is almal op die toneel dood. Die kinders se ma’s, Mandy Samuels (33) en Brenda Alexander (30), is ook in die skietvoorval gewond. Mandy, Toslin en Malcolm se ma, is in die bobeen en rug gewond en is tans in die hospitaal. Adrian se ma, Brenda, is in die rug geskiet en is ook nog in die hospitaal. 