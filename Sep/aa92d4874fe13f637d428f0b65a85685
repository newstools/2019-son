MET al die wrede dinge wat in ons land gebeur, is dit belangrik om nou en dan ’n storie van hoop te hoor. Ruth Adams (50) van Cafda Village in Retreat is iemand wat mense nuwe hoop kan gee. Adams het glad nie ’n maklike lewenspad gehad nie, maar vandag bemoedig sy ander om nie op te gee nie en altyd moed te hou. Sy is vandag ’n professionele child en youth care worker en gee ook baie vir haar gemeenskap om. Sy werk met jong meisies wat misdadigers is. Adams gee ook gereeld kos aan mense wat op straat woon en kindertjies in haar buurt. Adams glo daar is altyd hoop, al lyk dinge hoe donker. Sy het op agjarige ouderdom haar ouers verloor. Sy was een van ag kinders, van wie sy die enigste meisie is. Ná haar ouers se dood is sy en haar sewe broers geskei en haar antie het haar ingevat. Op 13-jarige ouderdom is sy na ’n meisieskoshuis gestuur, waar sy vyf jaar gebly het. Sy het toe ’n spraakprobleem gehad en die kinders in die koshuis het haar vir ’n joke gevat. “Ek kon nie reg praat nie en het by tye gefrustreerd geraak.” Sy vertel met diep hartseer in haar oë: “Vir die vyf jaar wat ek daar was, het niemand vir my kom kuier of gebel vir my verjaardag nie. “Ek het myself gevra hoe ek dit gaan maak.” Vandag is sy getroud en het twee kinders. Sy bly in ’n huis vol liefde. Die hele voorhuis is versier met boodskappe van hoop. Sy is ook vandag ’n geestelike vrou. “Sonder die Here sou ek vandag nie hier gewees het nie.” Haar passie was nog altyd om met kinders te werk wat nie liefde kry nie. “Ek wil net hoop gee aan die kinders.” Brêk Sy het vandeesweek 50 geword en vier dit vandag met ’n groot paartie. Sy brêk trots: “Dit sal my eerste groot verjaardagpartytjie wees. “Vat die negatiewe dinge en omskep dit in iets positiefs.” Die vrou met die sprankelende persoonlikheid sê sy kan nie wag om haar verjaardag met haar familie en vriende te vier nie.