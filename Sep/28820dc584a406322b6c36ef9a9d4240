DIE Nelson Mandela-Universiteit se vrouemuurbalspan is steeds die beste in die Oostelike Provinsie se Eerste Liga. Die Madibaz is nou vir ’n tweede jaar as die wenspan gekroon. Dit was in 2018 ’n taai affêre, maar met twee ligapunte meer as die Cru­saders kon hulle die titel verseker. Voor dit het hulle laas in 2002 in die liga geseëvier. Dié keer was dit makliker. In hulle laaste stryd teen Londt Park het die Madibaz net een ligapunt nodig gehad om weer as kampioen gekroon te word. Hulle het toe met 12 punte bo die naaste teenstanders geëindig. Vertroue Bianca Brown (kaptein) skryf hulle sukses toe aan die fokus wat hulle op Julie se deelname aan die Universiteitsport Suid-Afrika-kompetisie (Ussa) geplaas het. Sy sê: “Omdat ons dieselfde span van verlede jaar af gehad het, was ons redelik vol vertroue dat ons weer goed sou doen in die liga. “Maar ek dink wat ons regtig gehelp het, was die harde werk wat ons voor die Ussa-week ingesit het.”