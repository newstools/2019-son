AS DAAR ’n trofee was vir rillerwedstryde en opwinding, het Cape Town City dit los­hande gewen. Ongelukkig is daar nie. En Cape Town City het wéér punte weggesmyt in ’n wedstryd wat die span beter moes beheer het. Saterdag se uitslag teen Orlando Pirates in Soweto was 3-3. Dié gelykop uitslag is die derde kragmeting waarin City nie met maksimum punte uit die rillerstryd getree het nie. City het in die eerste helfte met 3-0 voorgeloop nadat Thabo Nodada en Kermit Erasmus sukses behaal het. Fagrie Lakay het egter misluk met sy one-on-one-poging. Dít het die Seerowers die geleentheid gegee om terug te slaan. Happy Jele, Abel Mabaso en Alfred Ndengane het toe doele aangeteken. Shane Roberts het darem vir die Kapenaars ’n punt verseker. Hy het laat in die stryd sake gelykop gemaak. Ná sewe wedstryde het McCarthy se span, wat dié seisoen liga-aspirasies koester, ag punte. City is nou in die 10de posisie. Die span het sy laaste vyf wedstryde in die liga verloor. Volgens McCarthy moes City ná die kragmeting met die Buccaneers beslis met maksimum punte na die Kaap terug­gekeer het. “As jy my vra, sal ek sê dit is twee punte wat ons verloor het,” het hy gesê. Asemhaal “Ons moes ons kanse benut en hulle in die eerste helfte gebêre het.” Die afrigter het toegegee sy spelers het teen rustyd reeds baie gesuffer weens die weersomstandighede. “Die hitte en altitude het Kermit en Fagrie erg geaffekteer. Hulle kon nie asemhaal nie en het opgegooi. “As ’n ouer sal ek nie wil hê my kinders moet só suffer in sport nie. “My spelers se veiligheid kom eerste,” het McCarthy bygevoeg. Die Bafana Bafana rekord striker het ook gesê dit is verblydend dat sy spelers tot die bitter einde veg. “Die spelers verdien krediet vir hulle never say die attitude. “Dít is wat ons deurgedra het. “Shane het gewys hy is volwasse genoeg om kop te hou en hy het ons iets uit die stryd gegee,” het McCarthy afgesluit.