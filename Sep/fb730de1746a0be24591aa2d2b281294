NOG langer vir ’n gat gevat... So voel ontevrede pendelaars ná ’n aankondiging dat die MyCiTi-busdiens se Mitchells Plain- en Khayelitsha-roete nou dalk eers naby Krismis weer in operation sal wees. Die busdiens, wat tussen Mitchells Plain en Khayelitsha, en die Kaapse middestad operate, is op 31 Mei gestaak. Dit het gekom nadat die Cape Organisation for the Democratic Taxi Associa­tion (Codeta), een van die diensverskaffers, geweier het om ’n nuwe kontrak te onderteken nadat die ou een verval het. Rochelle le Roux, ’n pendelaar van Rocklands, Mitchells Plain, sê die staking van die busdiens kos haar meer geld. “Ek moet nou depend op ander mense om my ’n lift werk toe te gee. “Dis ’n groot inconvenience omdat ek laat by die werk kom en ek verlaat my werksplek ook laat.” Siyavuya Mzantsi, nog ’n pendelaar, sê die afgelope vier maande sedert die staking van die busdiens was baie moeilik. Mzantsi, van Kuyasa in Khayelitsha, sê: “Mense moet so vroeg soos 05:00 opstaan en skollies dodge om betyds by die werk uit te kom. “Ek voel onveilig en het maar besluit om gebruik te maak van my eie kar om by die werk uit te kom. “En dit kos meer as dubbel vir brandstof as wat ek gewoonlik betaal om met MyCiTi te travel. Ek is een van ’n paar wat so gemaak het, maar baie mense het nie karre nie. “Die Stad sleep sy voete om dié kwessie aan te pak. Tyd “Dalk is dit omdat die N2 Express-busdiens in swart en bruin gemeenskappe operate en nie in wit areas nie. Ek is seker hulle sou dié kwessie lankal opgelos het as dit areas soos Blaauwberg of Table View geraak het.” Die Stad Kaapstad se mayco-lid belas met vervoer, Felicity Purchase, sê hulle het Codeta meer as genoeg tyd gegee en gaan môre begin adverteer vir alternatiewe diensverskaffers. “As alles verloop soos dit beplan is, sal die nuwe diensverskaffer teen die einde van November begin,” sê Purchase. Dis nou ’n langer wag vir pendelaars en meer tjieng uit hulle sakke om ander vervoer te gebruik. Die City se voormalige mayco-lid vir vervoer, Brett Herron, sê: “Soos ek reeds die laaste paar maande gesê het, het die Stad die mense van Mitchells Plain en Khayelitsha gefail.”