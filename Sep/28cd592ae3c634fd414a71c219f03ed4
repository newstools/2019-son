DIE lid van die polisie se eenheid teen bendes wat na bewering sy kollega in ’n skietongeluk doodgeskiet het, wag nog om te hoor of hy vervolg gaan word. Sers. Marlon Appollis het Donderdag weer in die Franschhoek-landdroshof verskyn. Appollis loop hof vir sy partner, sers. David Hoffman, se dood. Hoffman was ’n IT-spesialis vir die eenheid. Hy en Appollis het albei vantevore by die Stellenbosch-polisie se speurtak gewerk. Son het voorheen berig Hoffman het op die noodlottige aand saam met vriende in Skoolstraat, Franschhoek, gekuier toe ’n jong man by die huis inhardloop. Die man is na bewering deur ’n groep ander mans gejaag. Hoffman het ingetree en die jong man te hulp gesnel. Hy het in die proses waarskuwingskote afgevuur. Hy het ook die Franschhoek-polisie vir bystand gevra. Maar die polisie het nie uitgekom nie. Dis toe dat hy sy partner, Appollis, bel. Toe Appollis opdaag, was daar egter al kalmte en die jongens was weg. Appollis wou na verneem word sy vuurwapen se veiligheidsknip weer opsit toe die skoot afgaan en Hoffman in die kop tref. Hy is op die toneel dood. By Appollis se vorige verskyning is die klag van moord na strafbare manslag verander. Die dossier is toe na die kantoor van die direkteur van openbare vervolging (DOV) gestuur om te beslis of Appollis vervolg gaan word. Die besluit is egter nog nie gemaak nie. Geloof Die hof het ook gehoor foto’s van die toneel en die ballistiese verslag steeds uitstaande is. Die saak is weer op 11 November in die hof. Vroeër vanjaar is die einste Appollis deur lt.genl. Khombinkosi Jula, die voormalige provin­siale kommissaris, geloof vir die uitstekende speurwerk wat hy gedoen het om ’n waterdigte saak te bou teen die Spier killer, Jason Rohde.