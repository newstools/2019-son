SHIZUOKA. – Lood de Jager sê Vrydag gaan ’n groot game vir die Bokke wees. Dit is wanneer Suid-Afrika in die Shizuoka Stadion teen Italië in sy derde groep B-wedstryd te staan kom. Suid-Afrika het Saterdag sy World Cup-veldtog met ’n wegholsege van 57-3 oor Namibië aan die gang gekry. Die 26-jarige slot van die Bulls het voortreflik gespeel. Hy is as die speler van die wedstryd aangewys. Die hemelbesem het die bal 15 keer gedra en 10 lynstane gewen. Hy sê op internasionale vlak kan ’n mens ’n oorwinning nooit as vanselfsprekend beskou nie. “Dit is altyd harde werk. Daarom moet ons hierdie oorwinning agter ons plaas en seker maak ons daag op vir die game teen Italië. “Hulle (Italië) het Donderdag ’n baie goeie vertoning teen Kanada gelewer toe hulle ’n oorwinning van 48-7 behaal het. Hulle het regtig baie goed gespeel. “Dit gaan beslis ’n moeilike toets teen ’n uitgeslape Italiaanse span wees.” By die World Cup in 2015 in Engeland was De Jager een van die Bokke se groot uitblinkers. Oorreed Hy is vinnig besig om sy beste peil te herwin. Eben Etzebeth en Franco Mostert is tans die twee voorkeur-slotte van Rassie Erasmus, die Bok coach. Of Saterdag se man of the match-vertoning goed genoeg is om Erasmus te oorreed De Jager moet in die beginspan wees, sal net die tyd ons leer. De Jager sê: “Ja, dis altyd lekker om ’n man of the match award te kry. “Individuele toekennings is aangenaam, maar ek is net  bly dat ons die wen gekry het. “Ons moet Vrydag teen Italië op dié wen-momentum voortbou.”