DIE Southern Kings sal vanjaar deur die groot slot JC Astle in die Pro14 reeks gelei word. Die Kings het dié aankondiging gister op hulle Twitter-profiel gemaak. Dié Oos-Kaapse franchise skop sy derde Pro14-veldtog Saterdag in die Nelson Mandelabaai Stadion af met ’n stryd teen die Cardiff Blues. Dit word gevolg deur nóg twee tuiswedstryde in die daaropvolgende naweke – onderskeidelik teen Munster (5 Oktober) en Ulster (12 Oktober). Die Kings kon net drie wedstryde in hulle vorige twee Pro14-seisoene (42 wedstryde) wen en sal hoop om dié slag op dié ongewenste rekord te verbeter. Die voormalige Stormer-, Harlequin- en Montpellier-losskakel Demetri Catrakilis sal sake vir die Kings wil beheer. Sy teenwoordigheid, tesame met Stefan Ungerer (skrumskakel) en Howard Mnisi (binnesenter) se ervaring, sal deurslaggewend wees vir die Kings om vanjaar enige sukses te behaal. Dit sal dus van kardinale belang wees dat hulle hulle eerste drie tuiswedstryde gebruik om so veel moontlik punte in te samel. Die Baaise span sal egter sonder die beseerde trio van Masixole Banda (heelagter), Courtney Winnaar (veelsydige agterspeler) en CJ Velleman (flank) wees, terwyl Thembelani Bholi (flank) nog geskors is. Volgens die Kings se ervare slot Bobby de Wee is die Kings opgewonde oor hulle 2019-’20-veldtog. Kalmte “Ons is baie opgewonde en daar is ’n goeie buzz in die span. Ek was op die krukkelys vir 11 lang maande en sien nou net daarna uit om terug op die veld te wees. “Ons het ook nou nuwe manne soos Howard en Demetri wat baie ervaring en kalmte na die span bring,” aldus De Wee. Saterdag se wedstryd skop 16:00 af.