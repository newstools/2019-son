“NEVER a dull moment.” Só beskryf Jacques Heyns die lewe van sy ontslape boesemvriend Chester Wil­liams. Heyns was onder die talle mense wat hulde aan Wil­liams kom bring het by ’n gedenkdiens gereël deur Chessie se alma mater, Klein Nederburg Sekondêr in die Paarl. Heyns, wat van 1984 tot 1988 Williams se klasmaat daar was, het tot groot vermaak van die gehoor vertel hoedat Williams “nie ’n baie goeie sanger” was nie, maar bygevoeg Williams was ’n voorbeeldige leerder. Rapporte Verskeie onnies van Klein Nederburg het dit bevestig. Hulle het selfs ou rapporte van die Pêrel van die Paarl as bewyse getoon. Heyns het bygevoeg dat hoewel Chester ’n celebrity was, hy nooit die centre of attention wou wees nie. “Hy was altyd humble oor sy prestasies en het nooit grootkop oor enige iets gekry nie. Ons as sy vriende sou hom ook nie toelaat om dit te doen nie,” het Heyns hartseer vertel. Randy Marinus, voormalige Saru-flank en kaptein, sê ook Williams was nederig. “Ek sal hom as ’n nederige mens onthou. Ons het net ’n bietjie meer as ’n maand gelede in dié einste saal lekker gesit en gesels. Bekendes “Hy het selfs ’n selfie van ons geneem. Ons het egter nooit rugby gepraat nie. Rugby is ’n lekker sport, maar daar is meer aan die lewe as net rugby.” Ander bekendes by die diens was Pompies Williams, voormalige WP Liga-kaptein, Arthrob Petersen, Chester se voormalige afrigter en later sy spanbestuurder by die Bokke, en die voormalige Blitsbok Eugene Francis. Chester se broer, Emile, en ander familielede het ook die diens bygewoon. 