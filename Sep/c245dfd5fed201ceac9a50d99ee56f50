DRIE mans, waarvan twee onderwysers by 'n Oos-Kaapse skool is, het Dinsdag in die hof verskyn vir die verkragting van drie seuns. Die mans, verbonde aan 'n skool in Ngcobo, het die seuns (tussen die ouderdomme van 14 en 17) na bewering weggelok van hul huise deur voor te gee om hulle met huiswerk te help. Die seuns is daarna dronk gemaak voordat hulle verkrag is. Volgens die Oos-Kaapse onderwysdepartement is die derde man 'n klerk by die skool. Die mans, tussen 30 en 49 jaar oud, is Sondag gearresteer. Kapt. Namhla Mdleleni, 'n polisiewoordvoerder, sê in 'n verklaring die beweerde verkragtings het tussen Junie en Augustus plaasgevind. Mali Mtima, 'n woordvoerder van die onderwysdepartement, sê hulle is geskok oor die vieslike voorval. Mtima sê die beskuldigdes het reeds hul skorsingsbriewe gekry. - News24