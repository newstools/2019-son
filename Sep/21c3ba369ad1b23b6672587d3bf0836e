’N DAG oue babaseuntjie is lewend in die bosse naby ’n township in Komani (voorheen Queenstown) gevind. Kapt. Namhla Mdleleni, ’n polisiewoordvoerder, sê ’n verbyganger het die baba Donderdagmiddag naby die Westbourne-lokasie gesien en die polisie gebel. Toe die polisie op die toneel kom, het hulle gesien die baba lewe nog. Mdleleni sê: “Die baba is na die Frontier-hospitaal geneem. Hy is toe in ’n plek van veiligheid geplaas en hy vaar goed.” Die polisie vra enige een met inligting oor wie die ma van die baba is om hulle so gou moontlik te kontak.