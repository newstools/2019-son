OP PAD na Yvonne Wilson, Kaithlynn se mammie in Riebeek-Wes, het Son op Sondag ’n man raakgeloop wat claim hy het destyds saam met Jonathan “Tandjies” Heyns gemang. Tandjies het 15 vorige veroordelings wat verband hou met aanranding en onsedelike aanranding. Die snitch, wat anoniem wou bly, sê hy was in 2015 saam met Tandjies in die Malmesbury-tronk. Die piemper en sy pel wou hulle KFC in Malmesbury se Spur eet terwyl hy vertel, maar toe hulle hoor dit werk nie so nie, het hulle maar elkeen ’n Black Label bestel. Hy’t eers gemoan: “Ek het nie geweet ’n mens kan nie só eet nie. Dis my eerste keer in die Spur.” Maar ná ’n paar teue het die ou begin uitpak: “Tandjies? Ja, ek ken hom. Het saam hom grootgeword en was ook saam hom in die tronk. “In die tronk se skool was dit al duidelik daar’s g’n salf aan Tandjies te smeer nie. “In die wiskundeklas het die onderwyser gesê Tandjies gaan nêrens kom met sy maniere nie, want selfs tóé wou hy net sabela. “Ek raak mos sommer kwaad oor etters soos daai. “Diegene wat ’n kind doodmaak, moet die tou kry.”