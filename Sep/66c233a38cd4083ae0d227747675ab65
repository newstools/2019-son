HAAR lyfie was pap en haar oë diep in haar kop. “My kind kon enige tyd gesterf het.” Maar vir Wagieda Davids van N2 Gateway in Delft was dít nie n opsie nie. “As ma sal ek alles doen vir my kind se gesondheid,” sê Davids. Die laaste paar weke was ’n nagmerrie vir die 23-jarige mammie. Haar eenjarige dogter, Maurice Daniels, wou nie haar kos of enige vloeistof inneem nie. Spoeg In Mei is tuberkulose (TB) by die kleintjie gediagnoseer. Sy is na die Desmond Tutu TB Centre by die Tygerberg Hospitaal geneem. “Die behandeling het baie gehelp. Ons het die TB onder beheer gekry, maar sy het altyd gesukkel met die spoeg. “Dit het veroorsaak dat sy nie al haar pille kon inkry nie,” vertel Davids. Die afgelope drie weke was vir die familie die ergste. Volgens die mammie het Maurice sowat drie weke niks ordentliks geëet of gedrink nie. “Sy het só swak geraak. Dit was ’n gesukkel om kos in haar te kry. Sy het drie weke alles uitgespoeg. Ons het bekommerd geraak.” Davids en Shelton Daniels (23) het besluit om hulle dogtertjie na die Eersterivier Hospitaal te neem. Daar is hulle na Tygerberg verwys. Volgens Davids het die dokter op 10 September gesê die kind is nie siek nie en geweier om haar na die TB-hospitaal in Brooklyn te verwys. “Ons is huis toe. Toe, op 15 September, het Maurice baie siek geraak. Ons het haar by die huis gemonitor en haar drie dae later na ’n private dokter geneem. Ons is weer verwys na die Tygerberg Hospitaal,” sê die mammie. Die familie is op dieselfde dag na die hospitaal, waar hulle na bewering ’n studentedokter gesien het. “Die studentedokter het Maurice examine. Toe kom daar nog ’n dokter wat vir ons gesê het sy is fine en kan huis toe gaan en ons moet die volgende dag kom om medikasie te kom haal,” beweer die mammie. Die ouerpaar het geweier dat hulle kind weer so huis toe gaan. “Sy was baie swak. Ons het gevoel hulle moet meer doen. “Dit het rêrig gevoel asof niemand Maurice wil help nie. Dit het my baie emosioneel gemaak,” vertel die mammie. Davids sê die dokter het in die kind se file geskryf hulle is “aggressive” voordat sy die kind ontslaan het. “Hoe is ’n mens aggressive as jy hulp soek? Ons wou net gehad het iemand moet ons kind help. TB is iets wat ons goed ken in ons familie. Omdat ons goed opgevoed is daarin, weet ons Maurice kon net sieker raak. Daarvoor het ons om hulp gevra.” Davids het die Desmond Tutu TB Centre geskakel. Die kind is by die huis opgelaai en wéér Tygerberg toe gevat. “Sy is ondersoek deur die dokter wat ons op 10 September gesien het. Maurice is opgeneem, maar dit was ’n gesukkel om hulle te kry om vir haar ’n voerpypie in te sit sodat sy ten minste iets in haar maag kon kry. “Ons is net gesê die dokter het nie die opdrag gegee om die kind op ’n drup te sit nie.” Kwaad Davids sê sy het gehuil en gepleit dat hulle help. Eers daarna is Maurice verwys na Eersterivier, waar sy tans is. “Ons voel nou baie beter oor die situasie. Sy kry haar medikasie nou stadig in, maar dit is ten minste iets. Ons is nie gelukkig oor alles wat in die laaste twee weke gebeur het nie,” sê Davids. Daniels sê hy was baie kwaad. Hy wil weet hoekom hulle sulke swak diens kry. Intussen is hy bly sy dogter vaar nou beter en dat die susters en dokters by Eersterivier mooi na haar kyk. Laticia Pienaar, ’n woordvoerder by Tygerberg, sê hulle moet eers die omstandighede ondersoek voordat hulle kommentaar kan lewer. 