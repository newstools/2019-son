CHELSEA is gereed om sy woede op Liverpool uit te haal. Só sê Tammy Abraham, die Blues se nuwe sensasie, oor Sondag se belangrike Engelse Premierliga-wedstryd op Stamford Bridge. Chelsea lek steeds sy wonde ná ’n nederlaag van 0-1 Dinsdag teen Valencia in ’n Cham­pions League-wedstryd in Londen. Abraham, wat reeds sewe doele vir die Blues in die EPL agter sy naam het, kon nie sy goeie peil in die Europese kompetisie voortsit nie. Abraham het sy spanmaats aangemoedig om Liverpool op sy tuisveld te karnuffel. Die Reds het op sy beurt met 0-2 teen Napoli vasgeval. “Dit gaan ’n toets van ons karakter wees,” het die voormalige Aston Villa-speler gesê. “Ons kan ons woede op Liverpool uithaal en vergoed vir ons uitslag teen Valencia. Dis ’n massiewe stryd en albei spanne teiken ’n sege. “Ons moet sake teen hulle regstel.” Intussen sê die Reds se verdediger Virgil van Dijk ’n sege Sondag teen Chelsea is ’n moet ná die span se treurmare teen Napoli. “Ons fokus is Chelsea en niks anders nie,” het Van Dijk verduidelik. Hoede “Ons sal probeer om sake teen hulle reg te stel. Dis ’n wegwedstryd vir ons, wat beteken ons moet meer opgewasse wees,” het hy bygevoeg. Die Nederlander sal op sy hoede moet wees om Abraham in toom te hou. Liverpool is krapperig oor Napoli sy verdediging twee keer gepenetreer het.