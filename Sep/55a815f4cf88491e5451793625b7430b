DAAR is geen gunsteling in ’n eindstryd nie! Daar word môre 80 minute se angstige, klipharde rugby op Outeniquapark in George­ verwag. Dit is daar waar die swaargewigte in vanjaar Premierliga van die Suidwestelike Distrikte, Evergreens en Crusaders, sake van 18:00 sal uitspook. Die gesogte titel en ’n plek in die Gold Cup is op die spel. Toe Ricardo Beukes, afrigter van Crusaders, gepols is oor sy span se gereedheid vir die stryd, het hy skertsend gesê: ‘‘Die enigste sekerheid wat ek kan gee, is dat ons nie in nuwe truie gaan speel nie. Déjà-vu “Ons benadering tot die eindstryd is presies soos ’n ligawedstryd. Die enigste verskil is, dis ons laaste wedstryd van die seisoen. En as afrigter wil ek die seisoen op ’n hoë noot afsluit.” Vir Beukes is daar ’n tikkie déjà-vu om teen Evergreens te speel – dis die klub waar hy sy rugby geleer het. Dis ook waar hy in 2003 sy eerste kennismaking met afrigting gemaak het. Hy het toe die leisels by die span van Pacaltsdorp oorgeneem. Granville Cam­pher, Evergreens se breier, sê een van die redes vir die sukses van sy relatief jong span vanjaar is dat hulle elke stryd gepak het sonder om te dink aan ’n plek in die semi of eindstryd. “Ons doelwit was om elke week te verbeter. Ons het ’n sterk geloof onder mekaar opgebou.” Beukes, wat in sy eerste seisoen as breier van die senior span is, weet hy sal gemeet word teen sy voorgangers. Hulle het die titel reeds vyf keer aan dié gemeenskap besorg. Sy span het twee van die mees akkurate skoppers in die kompetisie. Die heelagter Leegan Moos en losskakel Gladwell Jafta is albei dodelik vanuit enige hoek. Vasvat Voorlangs het albei spanne ook ervare hardebaard-losvoorspelers. Freginald Africa en Buran Parks van Evergreens en Crusa­ders se Arden Wesso en Solomon Manxodidi sal mekaar in die losgemale ordentlik vasvat.