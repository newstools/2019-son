DRIE atlete van die Primêre Skool Hopefield het onlangs op die Wes-Kaapse landloopbyeenkoms geskiedenis gemaak. Dis nadat dié drie die Wes-Kaap by die nasionale byeenkoms in Mpumalanga verteenwoordig het. Die sprokiesverhaal van die drie atlete van dieselfde skool het in Somerset-Wes begin. Ekstase Queeny Papier (o. 13) het goud gewen toe sy die 3 km-wedloop 30 m voor haar naaste teenstander klaargemaak het. Makka (o. 15) het goud gekry in die 4 km-wedloop. Cleo Papier (o. 14) het 5de plek in die 4 km gekry. Dié wedlope het Saterdag plaasgevind toe die land se beste provinsiale landloopatlete skouers geskuur het. En toe wen hulle skoolmaat Zumera Makka boonop die SA titel vir meisies o. 15. Nico Louw, afrigter en onderwyser by Hopefield Primêr, was baie opgemaak oor die kinders se prestasies. “Toe Zumera boonop die SA titel wen, het die trane gevloei,” vertel Louw aan Son. “Dié kinders kom uit baie arm huisgesinne, dus kon die ouers nie veel bydra tot die uitgawes van die kinders nie. Planne “Alles het so vinnig gebeur. Ek het geweet die kinders het potensiaal om ’n medalje te kry, maar drie binne twee weke? “Die twee goue medaljes en ’n kwalifisering vir ’n plek in die SA landloopbyeenkoms was ’n verrassing. “Daar moes toe baie vinnig planne beraam word om die kinders se uitgawes te dek. “Ek moet die gemeenskap bedank, want mense het na vore gekom om die kinders te ondersteun. “En nou het ons boonop ’n SA champ,” spog Louw verder. ’n Groot makietie is vir Saterdag beplan en enige sanger wat belangstel om op te tree, kan ’n Whats­App na 067 038 8155 stuur vir meer inligting.