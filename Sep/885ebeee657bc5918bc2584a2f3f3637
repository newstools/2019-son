STEVE Barker, Stellenbosch FC se afrigter, sal beslis nie huiwer om sy nuwe besem, die ervare Robyn Johannes, sy debuut te gee nie. Dis wanneer die Premierliga die naweek hervat word en Barker-hulle Bloemfontein Celtic vandag buitekant die Kaap pak. Die PSL-nuweling is steeds segeloos en sal dus ook elke bietjie ervaring benodig om hom uit die relegasie-moeras te help kom. ’n Mens kan maar net hoop die internasionale onderbreking het Barker en sy troepe tyd gegee om hulle bearings te kry. Stellies het tot dusver twee nederlae en twee gelykop uitslae in hulle vier wedstryde van die seisoen. Johannes, wat hom as vrye agent by Stellies aangesluit het, sal beslis waarde kan voeg tot sy nuwe klub. Johannes het gister gesê hy kan nie wag op sy stempel in sy nuwe span af te druk nie. “Ek is gereed en ek hoop ons kan ons eerste sege van die seisoen behaal,” het Johannes laat hoor. “Dis ’n moeilike uitdaging om Celtic op sy tuisveld te klop, maar ons moet die maksimum punte begin insamel,” het hy bygevoeg. Vinnig Johannes, wat byna alles in die PSL gewen het, reken Stellenbosch sal baie vinnig sy voete in die liga moet vind. “Ons sal moet punte in elke stryd moet probeer insamel,” verduidelik Johannes verder. “Dis omdat die wedstryde vinnig op mekaar volg. “En as jy in ’n slump is, is dit moeilik om daaruit te kom. “Ek dink ons groep het genoeg gehalte en talent. Ons moet net ons eerste sege kry. Dit sal ons ­vertroue en geloof gee.”