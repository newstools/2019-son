DAAR is ’n grot van groot geskiedkundige waarde in ’n bos in die Baai. In die grot is oorblyfsels van Khoi-artefakte wat waarskynlik eeue gelede daar gelaat is. Daar was ’n halssnoer wat van volstruiseierdop gemaak is en bene wat gebruik is om oesters of perlemoen uit die skulp te haal en te eet. Kenners vermoed Khoisan het die grot in die 17de eeu gebruik om oorlewendes te huisves nadat die Portugese skip Sacramento weens gure weer aan die Baaise kus gesink het. Gehoop Die verhale oor die wrak wil dit hê dat 72 oorlewendes teen die kus opgeloop het tot by ’n hawe in Mosambiek. Hulle het gehoop hulle sou van daar af huis toe geneem word. As die verhale waar is, beteken dit hulle het sowat 1 400 km ver geloop. Die geskiedenis vertel die oorlewendes het 11 dae naby die strand gebly voordat hulle die pad gevat het. Baie van hulle het langs die pad gesterf – van die 72 was daar later net 9 oor. En hulle het blykbaar nooit teruggekeer huis toe nie. Frederik Jansen (71) van die Baai het die grot ontdek toe hy 17 jaar oud was. Hy onthou: “Ek het in 1966 by die oseanarium gewerk. ’n Wetenskap­like het ’n peiling gedoen oor vlermuise en toe vat hy my na daardie grot toe.” Die wetenskaplike was nie daar vir die Khoi-artefakte nie. Volgens Jansen het hulle nie eens daarna gekyk nie. Jare daarna het Jansen en mense na aan hom gereeld by dié secret grot gaan braai. Hy het altyd bene van seediere gesien rondlê, maar nie geweet dit kan die Khoisan s’n wees nie. “Toe ek onlangs vir Christian Martin ontmoet, het ons oor die Khoi gepraat. Ek het besluit om hulle die grot te gaan wys. “Hulle was baie opgewonde. Dit is ’n spirituele en magical plek. Ek besef nou dit was verkeerd om daar te braai. “Daai plek is onder 300 jaar se sand, maar die oorlewendes van die skip moes definitief die grot gekry het. “Ek is bang as dit nie bewaar word nie, sal dit ineenstort. Dan is al die artefakte daarmee heen. “Dit moet gedokumenteer en bewaar word,” sê Jansen. Martin, ’n Khoisan-aktivis, sê die vonds maak hulle baie opgewonde. “Die ketting van volstruiseiers simboliseer vrugbaarheid. Dit was deel van die juwele wat die Khoi gedra het. Die Khoi het ook bene gemaak om perlemoen uit die dop te kon haal. “Dis exciting om in ’n grot te wees waarin ons voor­vaders gebly het. “Daar is baie lesse wat ons nageslagte hieruit kan leer. Die Khoi het vreemdelinge gehelp en is ’n voorbeeld vir ander.” Martin sê die volgende stap is om kontak te maak met die argeoloë by die Nelson Mandela-Universiteit sodat hulle meer navorsing kan doen oor die artefakte en die grot.