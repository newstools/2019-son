DIE beplande bofbaltoer van twee Kaapse spanne na die Oos-Kaap die einde van die maand, is uitgestel. Maandagoggend het die voormalige Springbok- en Protea-kaptein Bles Kemp bevestig dat hy ’n gekombineerde span van Van der Stel en Helderberg Pirates OP toe neem vir drie wedstryde. Gister het Kemp gesê die toer het op die laaste nippertjie platgeval. “Ek sou ’n lekker sterk gekombineerde span Oos-Kaap toe geneem het die einde van die maand. “Ons sou die Saterdag en Sondag teen klubs gespeel het en die Maandag teen die OP. Ongelukkig het van die spelers nou onttrek en moes ek die toer afstel. Terugslag “Dit is ’n groot jammerte, want ons en Dennis Transell-hulle van die OP is al jare lank pelle. “Ons probeer elke twee jaar teen hulle gaan speel en die jare tussen-in kom hulle Wes-Kaap toe. “Die afstel van die toer is net ’n tydelike terugslag en ons sal beslis ons bande vorentoe hervat,” verduidelik Kemp. Die afstel van die toer sal ’n groot teleurstelling vir Transell-hulle wees omdat dit die ideale geleentheid was om die Oos-Kaapse aanspraakmakers op die OP-span slaggereed te kry vir die komende seisoen. Kemp se een seun is vir die WP se o. 12-rugbyspan gekies en daarom moes hy hom onttrek.