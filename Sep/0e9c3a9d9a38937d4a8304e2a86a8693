BINNE 33 maande het hy ’n vuil, vervalle skool in die hartjie van Delft in ’n netjiese en voortvarende een omskep. Die skool se slaagsyfer het ook van ’n gemiddeld van 60% na 97% gestyg. Dít is van die vele suksesse wat dr. Johannes Syms, die uit­tredende hoof van die Primêre Skool Delft in Voorbrug, by dié skool vermag het. Dit is vandag Syms se laaste dag by die skool. Syms het in Januarie 2017 by Delft Primêr aangesluit, vertel die adjunkhoof, Nico Jansen. Jansen is al sedert 1995 by dié skool. “In my tyd hier was hier al drie hoofde. Geen van hulle kon regkry wat Syms gedoen het nie. “Voor Syms was die skool in ’n haglike toestand. “Enige een kon net inloop soos hulle wil. Die leerders het in enige drag skool toe gekom. Ons uitslae was ook nie goed nie.” Jansen sê Syms het die skool met die hulp van die Wes-Kaapse departement van onderwys (WKOD) en openbare werke getransformeer. Waar die WKOD nie kon help nie, het Syms by privaat maatskappye skenkings gevra om die skool reg te maak. Delft Primêr is ’n no-fee school. Die skool het nou ’n opgegradeerde sekuriteitstelsel en veiligheidswagte 24/7. ’n Bulletproof muur is ook naby die speelterrein opgerig. Daar is ook nou daagliks wetstoepassers van die Stad Kaapstad op die skoolterrein. Sedert Januarie 2017 was daar geen inbrake by die skool nie. Faith Adonis, ’n skoonmaker en lid van die skool se beheerliggaam, sê Syms het nie net die skool opgradeer nie, hy het trots in hulle aangewakker. “Onse skool lyk nie net mooi nie, dis ook veilig. Hy het alles in plek gesit. Ons verloor ’n vader, want dít is wat hy vir ieder en elk in die skool was. Aftree “Met sy hulp het ons ook vir die oumense van Delft ’n Kers- en Paasete gegee waar hulle goodie bags gekry het. “Ons gee ook gereeld skenkings vir die kleuterskole in die area.” Syms word môre 65 en moet volgens wet aftree. Bronagh Hammond, ’n woordvoerder van die WKOD, sê Syms het die ouderdom bereik waarop staatswerkers moet aftree. “Hy was 38 jaar in onderwys. Hy verlaat nie heeltemal die professie nie. Hy gaan sy dienste op kontrak­grondslag elders in die WKOD aanbied.” Syms sê vir hom het alles oor die kinders gegaan. “Ek wou vir hulle ’n oase skep waar hulle veilig voel. ’n Plek waar hulle gehalte­onderwys kon kry.” Hy sê dis ’n hoogtepunt om te sien hoe al die leerders skoon, netjies en in volle uniform by die skool aankom. “Ons kinders kan arm wees, maar hulle is netjies. Dit was ’n voorreg om by Delft Primêr te kon dien. Die Here sal my volgende stap bepaal.”