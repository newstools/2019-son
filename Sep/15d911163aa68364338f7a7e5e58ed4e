TERWYL vroue en kinders voor die voet verkrag word en die land weens xenofobie-aanvalle brand, mors die cops hulle tyd deur die land se politici te babysit. Pres. Cyril Ramaphosa het Donderdagoggend voor die par­lement met ’n groot skare gepraat oor geweld teen vroue en kinders. Hy het later opgedaag by die Kaapstadse Internasionale Konferensiesentrum (CTICC), waar die Wêreld- Ekonomiese Forum (WEF) aan die gang is. Ingeval Voordat Ramaphosa en sy makkers opgedaag het, het honderde cops en 29 polisievoertuie en vans nét by die sy-ingang van die CTICC langs die Media24-gebou gestaan. Twee vans met lemmetjiesdraad was ook op die toneel – net ingeval. Dan praat ’n mens nog nie eens van die voertuie by die ander ingange nie. Vans van Wolseley en selfs Pretoria en elders in Gauteng was by die CTICC. Lemmetjiesdraad is gespan om die mense uit te hou. Ramaphosa het gesê hy sal die geld kry om na die issue te kyk. Dít het die siniese mense laat wonder of dit weer uit die belastingbetaler se beursie gaan kom. Mense in die skare het gesê terwyl vroue verkrag word, moet die landsburgers nou eers getax word sodat iets aan die saak gedoen kan word. Hulle het ook gesê: “Op die Kaapse Vlakte en in ander dele van die land gaan verkragtings voort terwyl die president sê die saak gaan in die parlement bespreek word. Wat is daar om te bespreek? Hang die varke en kry klaar.” Tracy-Lynn Ruiters berig die betogers het by die WEF probeer inbars nadat hulle by die parlement was. Maar die magdom cops was nie vir dit nie. Stun grenades, ’n water­kanon en traangas is gebruik, maar selfs dít het nie die skare weggehou nie. Een betoger het gesweer: “Ons sal nie stop totdat ons die doodstraf terugkry nie.” Voor Media24 se gebou het gespierde cops met plastiekskilde hulle hande vol gehad teen die rooilipstiffievroue wat betoog het. Die bloues moes omtrent saamspan en saamstaan – hulle sou beslis gevoel het dié dag was harde werk. Die chaos het ’n uur of wat voortgeduur. Daarna het die betogers oorbeweeg na die civic centre. Dit lyk nie asof dié vlaag van betogings binnekort gaan bedaar nie.