’N GEMIDDELD van byna twee betogings per dag in die Oos-Kaap. Dít is hoe die diensleweringsprentjie in die provinsie die afgelope jaar gelyk het. Tussen 1 April 2018 en 31 Maart 2019 het 674 betogings plaasgevind. Dit is ’n skerp styging van 158 betogings teenoor die vorige boekjaar se 516 betogings. Die LUR vir vervoer en veiligheid, Weziwe Tikana, het dié statistieke bekend gemaak nadat vrae in die wetgewer aan haar gestel is. Bobby Stevenson, die DA-woordvoerder oor veiligheid en sekuriteit, het gesê die afgelope boekjaar het die Oos-Kaap die derde meeste betogings van ál die provinsies gehad. Skep “Die klimaat van wanorde en chaos het tot gevolg dat paaie versper, skole afgebrand, karre met klippe bestook en munisipale infrastruktuur beskadig word. “Dit is counterproductive vir die skep van kondisies van veiligheid en sekuriteit, sowel as die regte omstandighede vir besigheid. “Wanneer paaie versper word, kan trokke nie goedere by markte of fabrieke aflewer nie. “Dit het ’n negatiewe impak op die algehele ekonomie en werkskepping. “Ons kan nie toelaat dat ons paaie en highways in no-go zones ontaard nie.” Stevenson meen verder die polisie moet meer betrokke raak en diegene vang wat hulle aan dié tipe gedrag skuldig maak. “Wetsgehoorsame inwoners kan nie deur geweld­dadige betogers as gyselaar aangehou word nie. “Dit is net weer ’n bewys van hoe noodsaaklik dit is om behoorlik opgeleide eenhede vir openbare orde te hê wat skarebeheer goed toepas.” Hy meen verder die polisie kan nie alleen die front­line hou weens gebrekkige dienslewering van swak munisipaliteite nie. “Die algemene redes vir diensleweringsbetogings is ’n gebrek aan elektrisiteit, behuising, grond en paaie.” Hiermee het Tikana saamgestem. Haar antwoord op ’n vraag oor wat die polisie doen om betogings te stop, was: “(Die polisie) moedig munisipale beamptes aan om gereeld met die gemeenskap te kommunikeer.” Toerusting Verder gebruik die polisie ook gemeenskapsradiostasies om die publiek in kennis te stel van die prosesse wat gevolg moet word wanneer hulle wil betoog. “As gevolg hiervan was baie van die betogings meer georganiseerd en het vreedsaam afgeloop.” Tikana het gesê van die toerusting wat die polisie tot hulle beskikking het om by betogings te gebruik, sluit in waterkanonne, nyalas, body armour, helmets, batons en plastiekskilde.