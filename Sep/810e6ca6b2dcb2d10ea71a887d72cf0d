’N HELE gesin is gister­oggend in Kuilsrivier uitgewis. Ntombela Simthembile (35), wat oorspronklik van die Oos-Kaap is, het sy vrou (35), dogter (12) en seun (8) doodgeskiet. Hy het homself daarna in die kop geskiet. Sithembile se vrou en die kinders is ook almal een keer in die kop geskiet. Hulle is almal op die toneel dood. Die twee slapende kinders is in hulle slaapkamer doodgeskiet. Hy het na bewering sy pa se vuurwapen uit die Oos-Kaap gebring en sy gesin daarmee uitgewis. Die voorval het gister in die vroeë oggendure by die sekuriteitskompleks Bardale Village Phase 2 in Kuilsrivier gebeur. Die bestuur van Bardale Village het hulle meegevoel met die naasbestaandes uitgespreek. Hy wou weens die sensitiewe aard van die gebeure en uit respek vir die familielede nie nog besonderhede bekend maak nie. Op ’n video kan die bloed op die vloere gesien word. Volgens van die bewoners van die sekuriteitskompleks het hulle die gille en daarna die skote gehoor. Lt.kol. Andrè Traut, ’n polisiewoordvoerder, sê die omstandighede rondom die skietery is nog onbekend. Traut voeg by drie moorddossiere is geopen, sowel as ’n geregtelike doodsondersoekdossier.