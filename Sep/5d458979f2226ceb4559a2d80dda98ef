JP DUMINY het nou wel sy stewels opgehang op internasionale vlak, maar dit beteken nie dat hy nie meer rekords kan laat kantel nie – nee! Dié boorling van Mitchells Plain het onlangs die vinnigste vyftigtal in die geskiedenis van die Caribbean Premier League T20-kompetisie aangeteken. Duminy se bydrae van 65 lopies van net 20 balle het ook sy Barbados Trident-span gehelp om die kampioen, die Trinbago Knight Rid­ers, met 63 lopies te wen. Dit sluit ook vier grenshoue en sewe sesse in hul telling van 195/5 in. Om te dink Duminy net drie lopies van sy eerste vyf balle aangeteken. Daarna het hy 47 lopies van sy volgende 10 balle gemoker. Die voormalige Protea het ook ’n groot rol in die tweede beurt gespeel. Eers het hy ’n fantastiese vangkuns benut om Raymon Reifer te help om van Colin Munro ontslae te raak. Hy het dit opgevolg met uitstekende boulwerk. Sy 2/24 in 2.4 beurte, insluitend die finale paaltjie van Ali Khan, het die Tridents gehelp om hulle derde sege van die seisoen te behaal.