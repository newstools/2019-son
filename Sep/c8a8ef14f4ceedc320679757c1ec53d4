TWEE OP-seuns het Saterdag in die Curriebeker se halfeindstryd in Bloemfontein geskitter. Vir die Sharks was die losskakel Curwin Bosch op sy allerbeste, terwyl Junior Pokomela vir die Cheetahs op flank ’n vyfster-vertoning gelewer het. Hulle het albei die OP op junior-vlak verteenwoordig toe hulle leerlinge aan Grey High was. Die Cheetahs het tot die eindstryd deurgedring nadat hulle met 51-30 gewen het. Bosch en Pokomela het hulle waarde herbevestig deurdat albei twee drieë gedruk het. Bosch kan homself bitter ongelukkig ag dat hy nie by die Springbokke in Japan is nie, terwyl Pokomela al hoe groter treë gee na ’n hoër vlak. Doellyn Bosch het die Cheetahs groot laat skrik toe hy reeds in die tweede minuut die eerste drie gedruk het nadat hy die bal van Aphelele Fassi gekry het. Hy het in die 66ste minuut weer agter die doellyn gaan draai. Toe Pokomela sy tweede drie in die 70ste minuut druk om die Cheetahs in ’n kritieke stadium met 37-30 te laat voorloop, het almal gedink dis die wendrie. Ox Nché en Jasper Wiese het egter daarna nóg drieë gedruk om verdere sout in die Sharks se wonde te vryf.