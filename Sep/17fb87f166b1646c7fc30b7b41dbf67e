CHESLIN Kolbe sê die Springbokke moet heeltemal vergeet wat vier jaar gelede teen Japan in Engeland gebeur het. Dit was toe Japan vir Suid-Afrika met 34-32 in die eerste game van die rugbyskouspel geklop het. Die 25-jarige spoedvraat het gister ná die aankondiging van die span wat Japan Vrydag vir die tweede keer in die geskiedenis gaan aandurf, gesê: “Ons is ’n trotse nasie en sal altyd uitgaan om te wen. “Ons sal nie met die mindset kom met wat vier jaar gelede gebeur het nie. Ons sal al ons aandag net op Vrydag se game moet vestig. “Wat vier jaar gelede gebeur het, is lankal geskiedenis. Ons kan dit nie regstel nie en sal net in die oomblik moet bly. “Ons moenie bang wees nie. Ons moet net getrou aan onsself bly en ons natuurlike game speel. “Met die humiditeit en die bal wat nat is, het ons geen ander keuse in terme van spelstyl nie. “Ons sal net naby aan mekaar moet bly en ons spelstyl eenvoudig hou. “Ons sal gewoond moet raak aan die humiditeit. “Rugby is rugby en ons sal net na die beste van ons vermoë moet speel.” Duane Vermeulen, die Bok-agsteman, sê die Bokke sal baie meer aandag moet gee aan sekere aspekte van hulle spel, veral by die afbreekpunte. “Wanneer die bal losspring, sal ons gereed moet wees daarvoor. “Ons moet aan die klein dinge werk en seker maak almal weet wat om te doen. “Dit gaan moeilik wees veral omdat die bal glibberig en nat is. “Ons is bewus van die toestande. Niemand raak gewoond daaraan nie. Die humiditeit affekteer al die spelers. “Dit gaan moeilik wees, maar ons sal net daarvolgens moet voorberei voordat ons Japan aandurf,” voeg Vermeulen by. BANK: Bongi Mbonambi, Tendai Mtawarira, Trevor Nyakane­, RG Snyman, Francois Louw, Herschel Jantjies, Frans Steyn, Jesse Kriel.