CALITZDORP. – ’n Inwoner van Royal Heights moes net ’n way vind om ’n tokkelos na sy gat te sien gryp. Die straat se mense, wat glo geteiken word deur ’n lastige “klein gemors-tokkelos”, kon dit net nie meer uithou om so verpes te word nie. Maar sedert Abe Matroos hier kom woon het, het hy glo net die regte tokkelos-doepa gevind. Die inwoners was skugter om met Son te praat oor “die ding wat saans die staaldrade laat klap soos dit deur die drade hol”. En wanneer die honde tjank asof hulle gechoke word, weet hulle die tokkelos het toegeslaan. Matroos vertel: “Kyk, daar hang ta se kind. Die kopbeen van ’n ou groot­meneer toe hy nog in die lewe was. Bobbejaankakebeen. “En binne in die kop is ’n geheime bossie waarmee dit in die binnekant uitge­line is. Dit is tokkelos se moses.” Steel Pieleman (’n skuilnaam) verklap: “Man, die tokkelos is die ding van die loan shark. “As mense die loan shark skuld, dan stuur hy sy huis-tokkelos om die mense uit die slaap te hou of om te try om die mense se geld te steel. “Maar ek het uitgevind as jy die geld in ’n plastiek­sakkie hou, kan hy dit nie uithaal of die hele sakkie steel nie. Dis nou iets soos ’n banksakkie.”