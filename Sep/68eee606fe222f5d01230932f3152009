VROUE van oral het op Erfenisdag in Stellenbosch saamgekom om hulle verdriet met mekaar te deel nadat hulle van plase afgesit is. Wendy Pekeur van die Ubuntu Rural Women and Youth Movement het hierdie geleentheid vir die vroue moontlik gemaak. Pekeur sê die doel van die byeenkoms was sodat vroue hulle stories van uitsetting, ontworteling en die skending van menseregte met mekaar kon deel. Volgens haar veg hulle tans in die Kaapse hooggeregshof sodat 80 families nie van plase afgesit word nie. Pekeur sê hulle vra vir ’n dringende vergadering met die ministers en portefeuljekomitees van plaas­like ontwikkeling asook landbou en menslike nedersettings. Sy verduidelik: “Die vroue het verder onderneem om mekaar te ondersteun en om voornemende uitsettings van privaat en staatsplase teen te staan. “Die vroue onderneem ook om saam met ander organisasies en gemeenskappe, soos Reclaim the City en die Bo-Kaap-gemeenskap, te werk wat uitsettings weens gentrifikasie beveg. “Geen uitsetting moet gedoen word tensy daar alternatiewe akkommodasie vir die mense is nie.” Pekeur sê plaasboere het lank genoeg met die onmenslike uitsettings van plaaswerkers weggekom. Hieroor sê sy: “Die regte en waardigheid van plaaswerkers, hulle kinders se reg tot behuising en hulle reg tot geskikte alternatiewe akkommodasie is geskend toe hulle uitgesit is. “Die besittings van die Klein Akker se mense is gekonfiskeer en baie het alles verloor toe hulle huise gesloop is. “Nie in hierdie tyd en era sal ons toelaat dat dit ooit weer gebeur nie. “Dit is vroue wat die ruggraat van die gemeenskappe is.” ’n Groep mense is onlangs van die plaas Klein Akker buite Kraaifontein afgesit. Afgesluit Hulle het ’n paar dae in die oopte geslaap voordat die nasionale regering hulle na die staatsplaas Land of Hope in Stellenbosch verskuif het. Pekeur sê hulle het Erfenisdag afgesluit met ’n simboliese boomplant-seremonie op Land of Hope.