GAME-BREAKERS gaan die World Cup vir Suid-Afrika wen. Volgens Seabelo Senatla het vlugvoetige spelers soos Cheslin Kolbe, Makazole Mapimpi, S’bu Nkosi en Willie le Roux die vermoë om die uitslag van ’n game met ’n oomblik van briljantheid te bepaal. Die Blitsbok-ster glo Suid-Afrika se agterste driehoek bestaan uit spelers met daai X-faktor. Senatla het aan Son gesê: “Ek glo manne soos Chessie, Makazole, S’bu en Willie is besonderse spelers op die aanval. Hulle het almal die vermoë om ’n situasie op te som en die regte besluit te neem. “Dit is ook great om te sien dat Rassie Erasmus (die Bok coach) die vertroue in hulle het en hulle die vryheid gee om hulleself binne die struktuur uit te leef.” Oor die Bokke se kans om die gesogte beker na die Reënboognasie terug te bring, het Senatla gesê: “Soveel soos ons graag wil wen, het lande soos Nieu-Seeland, Ierland en Engeland ook ’n goeie kans om die World Cup te wen. “Tot dusver was ons voor­bereiding great. “Ons het voor die rugbyskouspel goeie momentum opgebou. “Ek was al by baie spanne betrokke. “Die een ding wat ek weet, is wanneer spelers dit geniet, is dít gewoonlik wanneer ’n span sukses behaal.” Senatla voeg by hy het lank laas so ’n happy span gesien. “Hulle doen dinge saam en geniet mekaar se geselskap. “In moeilike tye trek die spelers se kameraderie hulle deur om groot games te wen. “Dít is hoekom ek voel ons gaan vanjaar met die louere wegstap,” het hy vol vertroue gesê.