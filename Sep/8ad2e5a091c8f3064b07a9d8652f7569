ROBERTSON. – Die Sassa-trok het geland. Dinsdag het begunstigdes wat vir kospakkies kwalifiseer, na die plaaslike Sassa-kantoor gestroom om hulle hampers te gaan haal. Baie van die mense het selfs met hulle wheelie bin opgetrek om hulle kospakkie huis se kant toe te karwei. Gister was dit die heel eerste keer in ’n jaar dat die mense weer met hampers bederf is. Sanna Mambie is een van die mense wat ’n kospakkie gekry het. Die antie het opgewonde vertel sy is so bly dat Sassa steeds in haar behoeftes voorsien. “Ek onthou nog dat ons laas jaar nog voor Krismis onse laaste pakkies gekry het,” het Mambie vol vreugde gesê. Volgens haar is dit die eerste keer hierdie jaar dat hulle bederf word. Mambie het gesê hulle moes verlede maand vorms invul. Sassa het die mense verlede week reeds in kennis gestel dat hulle Dinsdag hulle kospakkies moet kom afhaal. Gister het die mense toe in ’n tou gestaan. Die kospakkies bevat onder meer meel, blikkieskos, visolie en groente. Volgens Sassa kan mense weer van môre af vorms kom invul om vir die volgende klomp hampers in aanmerking te kom.