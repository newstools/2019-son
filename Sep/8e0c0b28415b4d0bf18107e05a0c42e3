DIE talentvolle Madibaz-sokkerspeler Siwaphiwe Maso is vas­beslote om sy merk in Suid-Afrikaanse sokker te maak. Die derdejaar-BA-student is onlangs gekies vir die Ke Yona-span. Dít kom nadat ’n groep van 18 gekies is ná streekproewe oor die land heen. Die proewe het in April in Oos-Londen begin. Nedbank kies elke jaar ’n Ke Yona-span. Die doel daarvan is om belowende jong spelers ’n platform te gee om hulle talent ten toon te stel. Die 22-jarige Maso is ’n aanvallende middelveldspeler; daarom het sy spanmaats hom “Kroos” begin noem. Die bynaam verwys na die Real Madrid-speler Toni Kroos. Maso sê hy wil graag wys wat hy kan doen sodat hy ’n professionele kontrak kan losslaan. “Dit beteken vir my en my gesin baie dat ek die span gehaal het,” het Maso gesê. Tog was dit nie maklik nie. Maso, wat in Mthatha groot­geword het, sê hy het baie opofferings gemaak. Aanspoor “Ek het baie hard gewerk om my drome na te streef. Ek hoop my insluiting in die Ke Yona-groep sal ook my Madibaz-spanmaats aanspoor en hulle oortuig enige iets is moontlik as jy hard werk en opofferings maak.” Afrigters beskryf Maso as ’n “ywerige speler met ’n hoë werkstempo”. Madibaz se coach, Silulami Mya­taza, sê Maso is die perfekte voorbeeld van ’n speler wat deur die klubstrukture gevorder het. Volgens Myataza het Maso as eerstejaarstudent aangesluit. Hy het veral ’n belangrike bydrae gelewer toe die Madibaz koning gekraai het in die Port Elizabeth Football Association (Pefa) se reserweliga. “Hy het ook in die Pefa-premierliga ’n paar wedstryde vir die span gespeel. “Hiermee saam het hy ’n uit­stekende speler in die SAB-liga geword,” het Myataza gesê.