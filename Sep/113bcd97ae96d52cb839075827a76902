NET die genade van Bo kan hulle nog save. So glo Jan Booysen en Elsie Lewis van Royal Heights in Calitzdorp. Nie een van hulle en hulle vyf kinders werk nie. ’n Moedelose Lewis vertel huilend: “Ek weet nie meer wat om vir my kinders te lieg as hulle kos vra nie. “Daar is baie aande dat ek hulle maar net sê: ‘Drink julle maar vol aan die water, my kinders.’ “Dan gaan ek maar op my knieë en pleit dat God maar die hongerpyne moet stil.” Elsie sê dis net vrugtetyd dat hulle darem ’n tydelike joppie kry. “Ek maak mense se huise aan die kant vir net ’n brood en ’n plestieksakkie suiker. Ander mense kry maar ook mos swaar. “Dan het ons darem brood en suikerwater vir die dag.” Dit is duidelik dat swaarkry erg aan die deur van hierdie gesin klop. Jan sê: “Dis ga lekker vir ’n man as jou vrou en kinders in jou oë kyk vir kos nie. “Dis nie lekker om heeldag ’n tuinjoppie te soek en dan saans leë hande huis toe te kom nie. Baie aande huil ek my maar aan die slaap.” Hannes Swarts, ’n kennis van die familie, wil weet: “Waarom kry hierdie gesin nie ook ’n joppie by die regeringsprojekte nie? Daar is mense waar die hele gesin uit die projekte pay. Dan kry jy weer hierdie gesin wat nooit ’n kans kry nie.” Volgens Kakie Willemse, ’n plaaslike gemeenskapsleier, moet die wyse waarop werksgeleenthede tydens hierdie werkskeppingsprojekte toegeken word, vir ’n slag ondersoek word.