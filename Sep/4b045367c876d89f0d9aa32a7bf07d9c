DIE somer is nog ver; tog het brandbestryders van die Stad Kaapstad en omliggende gebiede reeds hulle hande vol. Saterdag het die tempe­ratuur in Kaapstad en die omgewing reeds in die 30 gedraai. ’n Vyfjarige seun van Nyanga het in die mees onlangse brand omgekom. Dit het gister 07:12 in Freedom-weg uitgebreek, het Jermaine Carelse gesê. Hy is die Stad se woordvoerder oor brandweer- en reddingsdienste. Volgens Carelse is ’n volwasse man ook in die brand beseer. “Hy is op die toneel behandel en later na die hospitaal geneem.” Die seuntjie is op die toneel dood verklaar. Die brand is net een van vele wat die laaste dae in die Kaap en omgewing gewoed het. Sondag het drie wendyhuise in Idasvallei afgebrand. Stuart Grobbelaar, woordvoerder van die Stellenbosch-munisipaliteit, sê nog ’n wendyhuis is gedeeltelik verwoes. “En twee huise het hitte- en rookskade opgedoen.” Volgens Grobbelaar is niemand ernstig beseer nie. ’n Volwasse man is wel vir ligte brandwonde en rook­inaseming behandel. Hy sê die meeste brande kom van November tot Maart voor. “Dis meestal grasbrande. Deur die jaar kom struktuurbrande voor. As professionele brandweer- en reddingsdienste is ons altyd gereed vir enige gebeure.” In Rietbokstraat in die Paarl is nege informele strukture in ’n brand verwoes. Altesame 26 mense het hulle besittings verloor. Riana Geldenhuys, kommunikasiebestuurder van die Drakenstein-munisipaliteit, sê die brand in Chicago het 14:45 uitgebreek. “Die oorsaak van die brand is onbekend. Dit word nog ondersoek.” Geldenhuys sê ook hulle is slaggereed vir enige brandgevaar wat dié somer kan voorkom. Carelse het gesê die brand het om en by 15:30 begin. “Die oorsaak is onbekend. Niemand is beseer nie.” Carelse het bevestig hulle is ook slaggereed vir die brandseisoen. “Die Stad het 30 brandweerstasies. “Voor die einde van die jaar sal ons twee nuwe stasies in onderskeidelik Masiphumelele en Sir Low­ry’s Pass Village kry. “Ons het ook 140 ekstra seisoenale brandbestryders.”