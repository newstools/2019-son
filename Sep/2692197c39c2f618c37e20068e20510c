DIE staat sal sy saak na verwagting vandag sluit nadat Abigail Ruiters se borgtogverslag ingehandig is. Ruiters staan tereg vir die moord op haar 17 maande oue babaseuntjie, Jeremiah, en kindermishandeling van haar twee dogters, Kiana en Zara. Haar medebeskuldigde en ex-boyfriend, Ameerudien Peters, staan tereg op dieselfde klagte. Ruiters is uit op borgtog terwyl Peters in aanhouding is. Volgens die staat sal die verslag net ingehandig word as ’n bewysstuk en geen vrae sal daaroor gevra word nie. Sodra die staat sy saak sluit, sal die beskuldigdes se regsverteenwoordigers met hulle s’n begin. Dood Dit is nog nie duidelik of Ruiters en Peters sal getuig nie. Die twee loop hof sedert die kleintjie op 12 Julie 2017 dood verklaar is in die Factre­ton-kliniek. Dis nadat Peters met die kind daar opgedaag het. Die staatspatoloog dr. Marna du Plessis het getuig dat Jeremiah se dood veroorsaak is deur veelvuldige beserings, insluitend bloeding op die brein. Du Plessis sê dis veroorsaak deur blunt force trauma. Die saak is tot vandag uitgestel sodat Ruiters se regsverteenwoordiger, adv. Yasmin Rajab, ook kan konsulteer met maatskaplike werkers wat daarby betrokke is.