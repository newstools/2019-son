DIT gebeur nie elke dag dat ’n storie geharde polisiebeamptes so diep raak dat hulle self inspring om buite die ondersoek na ’n misdaad te help nie. Dít is egter presies wat gebeur het nadat die Baaise honde-eenheid Maandag na ’n brand­toneel uitgeroep is. Kol. Priscilla Naidu, polisiewoordvoerder, verduidelik die klaer, Mziwandile Mase (61), het Maandag 12:40 sy huis in Sigcawu-straat in die Walmer-lokasie verlaat. Hy het sy 90-jarige bedlêende ma, Gladys Buwa, en sy twee dogters (3 en 7) by die huis gelos. Toe hy 10 minute later na sy huis terugkeer, het rook uit die huis geborrel en die bure het om die huis gestaan. “ ’n Kind het glo met vuurhoutjies gespeel, waarna die huis aan die brand geslaan het. Die kinders het uitgehardloop, maar Buwa het in die huis doodgebrand,” sê Naidu. Dinsdagaand het lede van die honde-eenheid – sers. Damian Theron, sers. Wallace Kettledas, konst. Jaco Herion en konst. Nico Carelsen – saam met hulle honde, Mufasa en Bentley, by die familie gaan kuier en vir hulle klere, komberse en blikkieskos gegee. “Die vier beamptes het self familielede en vriende genader vir donasies vir die familie van 13 wat alles in die brand verloor het.” Naidu sê Mase was baie emosioneel toe die skenking aan hulle oorhandig is. Medelye “Die onselfsugtige dade van dié lede sal beslis help om die negatiewe siening te verander wat baie gemeenskappe van die polisie het. “Dié lede het bewys daar is wel humble cops wat omgee en medelye is iets wat enige een nodig het en kan gee.”