DIS nie net ’n geval van jou longe vol rook en dan jou entjie op die grond neersmyt nie. Die strooi van sigarettoppertjies en rommel jaag die Stad Kaapstad jaarliks ’n allemintige R11 miljoen uit die sak. Dís waarom ’n opwindende vennootskap gesluit is tussen Philip Morris South Africa (PMSA) en die Stad se sentrale sakegebied. Sowat 2,4 ton sigaretrommel word in ’n week op straat opgetel. Dis is ’n groot probleem vir die Stad en dra ook by tot die besoedeling van die oseaan. PMSA het onlangs die Un­smoke-veldtog in Suid-Afrika begin. Marcelo Nico, besturende direkteur van PMSA, sê “Unsmoke” beteken om van rook ontslae te raak. Hy verduidelik: “As jy nie rook nie, moenie begin nie. “As jy ’n roker is, hou op, want dis die beste keuse wat jy kan maak. “As jy nie wil ophou nie, verander na ’n beter alternatief. “Op hierdie manier kan ons onsself ‘unsmoke’ – ons familie, vriende, ons stad asook ons wêreld.” Nico sê ’n deel van die veldtog is om die strooi van sigarettoppertjies aan te pak. Hy sê: “PMSA se doel is om gedragsverandering aan te moedig, gegewe die groot uitdagings wat owerhede in die gesig staar om ons Stad daagliks skoon te hou. “As tabakmaatskappy glo ons dat dit belangrik is om ’n vennootskap met owerhede en die publiek te sluit om die probleem aan te pak. “Ons beoog om Kaapstad te ‘unsmoke’ en die publiek daarvan bewus te maak om ons stad skoon te hou. “Kaapstad is nie ’n asbakkie nie.” Nico voeg by daar moet gekyk word na hoekom mense rommel strooi. Hy verduidelik: “Dit is nie omdat hulle nie omgee vir die omgewing nie. “Hulle kom nie agter dat as hulle iets soos ’n sigarettoppertjie weggooi, hulle rommel strooi nie. “Ons moet gaan kyk waar die hot spots is, soos buite malls en call centres. “Ons moet seker maak dat ons hier sowat twee tot drie dromme aanbring waarin hulle dan hulle toppertjies kan gooi. “Ons moet mense bewus maak, want ons weet Kaapstad is trots op sy strande. Dit moet skoon gehou word.” Gevang Xanthea Limberg, die Stad se mayco-lid vir water en sanitasie, verduidelik dat dit moeilik is om te sê watter soort boete ’n persoon sal kry as hy gevang word sigarettoppertjies strooi. Limberg sê: “Die munisipale hof sal besluit hoeveel ’n persoon moet betaal. “Dit hang ook daarvan af of die persoon ’n groot hoeveelheid sigarettoppertjies strooi asook hoeveel keer hy al gevang is.”