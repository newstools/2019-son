OP EN wakker polisiebeamptes van Buffalo Flats in Oos-Londen het ’n 30-jarige man met drugs gearresteer. Kapt. Hazel Mqala, ’n polisiewoordvoerder, sê die beamptes was Maandagmiddag besig met roetine-patrollies toe hulle in Elephantweg ’n man op ’n fiets met ’n rugsak gesien het. “Hulle het hom voorgekeer en toestemming gevra om hom te deursoek. In sy broeksak is 0,04 g tik en ’n daggabompie van 0,02 g gekry. “Hulle het toe ook sy rugsak deursoek en ’n 9 mm- Vector-pistool en 10 koeëls gekry. Die serial number van die pistool is afgekrap.” Die verdagte sal binnekort in die landdroshof in Oos-Londen verskyn op klagte van die besit van dwelms en die besit van ’n ongelisensieerde vuurwapen en ammunisie. Die vuurwapen sal vir ballistiese toetse gestuur word om vas te stel of dit gebruik is om ’n misdaad te pleeg.