COPS van die Bethelsdorp-polisiestasie ondersoek ’n saak van moord nadat ’n man langs ’n huis dood aangetref is. Kol. Priscilla Naidu, ’n polisiewoordvoerder, sê Sondag omstreeks 02:20 het die polisie gereageer op ’n klag van ’n beweerde skietvoorval in Burkestraat in Bloemendal. Toe die polisie by die toneel opdaag, het hulle op die lyk van die 26-jarige Samuel Elton Tobias afgekom. Sy lyk het langs die huis gelê. Tobias het ’n skietwond aan die agterkant van sy kop gehad. Naidu sê Tobias se skietdood het gekom terwyl hy en vriende agter ’n huis gesit en daar op hulle losgebrand is. Volgens haar is die motief vir die voorval in dié stadium nog onbekend. Bekend Luidens polisie-inligting het die twee mans – 36 en 24 jaar oud – en ’n 16-jarige seun omstreeks 22:15 in ’n stegie tussen China- en Sweden-weg in Timothy Valley gestap. Hulle het toe twee mans wat aan hulle bekend is, in ’n yard in Sweden-weg gesien staan. Volgens Naidu het die twee mans en die seun teruggehardloop in die rigting van China-weg toe een van die twee mans op hulle losgebrand het. Die 36-jarige man is in die maag gewond, terwyl die 24-jarige man in die been gewond is. Die seun is ongedeerd. Volgens Naidu is die voorval bendeverwant. Sy sê die verdagtes is nog nie in hegtenis geneem nie.