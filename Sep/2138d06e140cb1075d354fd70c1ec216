DAAR is niks fout met Uitenhage se Sentrale Veld nie. Dít is die waarborg wat Progress, gasheer vir vandag se eerste halfeindstryd van die Oostelike Provinsie Superliga, aan aanhangers van klubrugby gee. Progress, wat Superliga Top 12 se groepfase in die eerste plek afgesluit het, pak sy aartsvyand en die verdedigende kampioen, Gardens, van 15:30 op die Sentrale Veld. Die tweede semi, tussen PE Harlequins en Park, begin 17:00 in die Adcock Stadion in Port Elizabeth. Ál die aandag is egter op die omstrede boodskappe wat na bewering deur ’n bestuurslid van Gardens in die sosiale media versprei is. Volgens die boodskappe moet Gardens se ondersteuners as ’n veiligheidsmaatreël nie op die hoof­paviljoen gaan sit nie. Progress het dié nuus nie goed gevat nie en met die plaaslike munisipaliteit gaan gesels. Hy het die versekering gekry daar is niks fout met die venue vir die speel van ’n semi nie. Dit is ook die eerste keer vanjaar dat daar klagtes is oor die Sentrale Veld se geskiktheid vir die aanbieding van wedstryde. Dreig Sommige beskou Gardens se tirade as goedkoop mind games om die ou vyand te ontsenu. Dit blyk egter dat Progress vanjaar op die regte tyd sy peil kry. Gardens het ook nie mind games nodig om wedstryde te wen nie – veral nie sulke onnodige sêgoed wat dreig om ’n rugbymal gemeenskap te verdeel nie. Intussen sal Harlequins se koppe reg moet wees as hulle vir die eindstryd wil kwalifiseer. Daarom het ’n paar legendes, onder wie die oud-skeidsregter Phillip Bosch, dié week met die spelers gaan gesels om hulle geheel en ál gefokus te kry op die einddoel. Harlies wil ’n bitter lange titeldroogte tot ’n einde bring. Hulle was in 2007 laas konings van klubrugby in die OP.