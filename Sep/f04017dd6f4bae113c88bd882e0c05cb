DIE eienaars van die container by die Mall Shop in Bergsig, Calitzdorp, is diep in die sop by inwoners. Dit volg ná bewerings dat van hulle ’n laitie (13) vasgebind en hom byna moer toe geslaan het. Die seun se ma wou nie hê Son moet haar en haar kind identifiseer nie, want sy vrees sy maats gaan hom terg. Volgens die ma het vriende haar kom vertel van wat by die container gebeur. Sy het haar soontoe gehaas. “Hy is daarvan beskuldig dat hy nie vir iets betaal het nie, toe bind hulle hom vas en rand hom aan met hierdie goed in my hande,” vertel sy en wys na ’n rottang. “Dit het so erg gegaan dat mense ’n video gemaak het. “Nog erger, cops het gesien hoe my kind geslaan word, maar hulle het niks gemaak nie.” Die seun sê die eienaars het gedink dis hy wat gesteel het, maar dit was nie hy nie. Dirk Abrahams, ’n lid van die buurtwag, sê: “Geeneen van daai aanranders is al ooit gevang nie. Ons gaan die stasiekommissaris sien as daar nie iemand aangekeer word nie. “Ons moet wet en orde handhaaf. Niemand mag die reg in eie hande neem nie.” Die mense wat beskuldig word, sê hulle het nie die kind aangerand nie. Hulle het hom net gevang “oor hy goed gevat het”. Kapt. Malcolm Pojie, ’n polisiewoordvoerder, het mense aangeraai om die saak op te neem met die plaaslike stasiekommissaris, kapt. Ian Meyer.