DJ GAKKIE (25) is ’n DJ en rapper van Ocean View, Kaapstad. DJ Gakkie bied Saterdag ’n park jam aan by die Six Sisters Flats in Ocean View. Dit begin 13:00. Die doel van die park jam is om gemeenskappe in en om die Kaapse Vlakte te help deur jong mense te bemagtig en te motiveer. DJ Gakkie het sy musiekloopbaan op 12-jarige ouderdom begin as ’n DJ. Sy eerste snit as ’n rapper is in 2007 opgeneem. Resident Hy het sy eerste DJ-kompetisie in 2012 gewen. In 2016 het hy ’n DJ-kursus van Pioneer aan die Cape Audio College voltooi. Daarna het hy saam met die jong mense in sy gemeenskap en ’n verskeidenheid plaaslike rappers in en om Kaapstad gewerk. Hy is ook die resident DJ vir Underground Royals, ’n hip-hop-platform vir plaaslike musiek en die bevordering van talent. Van die talentvolste jong mense van Ocean View sal aan die park jam deelneem. Dit sal invloed­ryke rappers, sangers, dansers, digters, gassprekers, gemeenskaps- en jeugleiers ’n stage bied. DJ Gakkie meen dat bemagtigde jong mense ’n kans het om suksesvol te wees in die samelewing, anders as diegene wat daaraan ontbreek. Hy sê ondersteuning is baie belangrik omdat dit jong mense en hulle gemeenskappe in alle opsigte ophef.