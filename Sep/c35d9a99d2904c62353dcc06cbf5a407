ROBERTSON. – Soos manna uit die hemel ... Só het mense van hier Woensdag gevoel toe ’n bierlorrie omgeslaan en sy vrag in die bloedige hitte verloor het. Siena Arendse, ’n bergie, sê sy het onder ’n boom naby die ingang van die dorp gesit toe sy die lorrie sien aankom. “Ek het toe by myself gedink, as daai lorrie se vrag nou afval, kan ek mos lekker my dors les, want dit was mos vrek warm,” het Arendse gesê. Geluk Haar woorde was skaars koud, toe val die vrag. “Toe hol ek vir my geluk,” vertel Arendse laggend. Volgens haar kon sy vier kratte bier red wat sy toe onder die boom gaan neersit het. Arendse sê toe sy weer sien, het mense op die toneel saamgedrom en baie het bottels bier opgetel. Die polisie, in samewerking met die traffic cops, het die verkeer gereguleer en dinge onder beheer gebring.