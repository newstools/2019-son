DIE Bokspan vir Saterdag se wêreldbekerrugby-wedstryd teen Namibië is dalk nog nie bekend nie maar daar sal weer 'n Frans die fluitjie blaas. Die Pool B-wedstryd in die Toyota-stadion sal deur die 38-jarige Mathieu Raynal geblaas word. Die Bokke se eerste wedstryd verlede Saterdag teen die All Blacks, wat nie in hul guns was nie, was deur die Fransman Jerome Garces bepaal. Garces het sedertdien sterk kritiek vanaf Springbok-ondersteuners ontvang. Baie glo hy het die All Blacks laat wegkom met talle foute. Suid-Afrika het tot dusver al ses toetse teen die Nieu-Seelandse span, waar Garces die referee was, verloor. Sport24 berig die Springbok-breier, Rassie Erasmus, het egter na Saterdag se wedstryd gesê hy het geen probleem gehad met hoe Garces die wedstryd beheer het nie. Intussen het Raynal nog slegs een wedstryd van die Bokke geblaas, dit was teen Ierland in 2016 in Kaapstad. Die bokke het daardie game verloor. Saterdag se wedstryd is om 11:45vm (SA-tyd) en die Bokke span word Woensdagoggend aangekondig.