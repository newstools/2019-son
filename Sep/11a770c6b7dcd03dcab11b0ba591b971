KRIEKETKLUBS in die OP gaan ’n groot fout maak as hulle Uitenhage in die komende seisoen onderskat. André Bezuidenhout, die president van die klub, sê sy spelers is oorgehaal vir ’n groot seisoen in die Premierliga. “Ons het verlede seisoen derde op die log geëindig ná die Madibaz en Gelvandale. Ons fokus is om op ons derde posisie te verbeter. As ons nie daarin slaag nie sal ons probeer vasklou aan die derde plek.” Hy sê die span wat verlede seisoen so goed gevaar het, is almal weer beskikbaar. “Ons het geen spelers aan ander klubs afgestaan nie en ook geen aanwinste gekry nie. Ons speel dus weer met dieselfde span.” Bezuidenhout sê hy verwag groot beurte van kolwers soos Darius Botha, Lylle­ Petersen, Zakier Patel en Sadique Patel. Petersen, Zakier en Sadique Patel en Tanny Howard behoort ook met die bal uit te blink. Bezuidenhout se ander komiteelede vir die komende seisoen is John Slambee (finansies), Callie van Jaarsveld, Tanny Howard (spelers) en Imran Mohamed.