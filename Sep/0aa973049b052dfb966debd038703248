OM BYNA twee jaar op ’n sypaadjie te woon is een groot, uitgerekte nagmerrie. Dít veral wanneer net seile jou teen die koue en elemente beskerm. En wanneer dit somer is, kook dit weer so in daai seil­skuiling dat ’n mens skaars kan asemhaal. Wanneer jy ’n behoefte het, moet jy jou ding sommer in die skuiling doen. Daarna moet jy iewers ’n gat grawe waarin jy die produk kan dump. Benodig jy ’n basiese gerief soos water om jou bollie-emmer skoon te maak, moet jy eers die strate invaar om daarvoor te gaan skarrel. Dís die lot van sewe gesinne wat in Long Street in Scottsdene, Kraaifontein, woon. Rudie Rudolph sê aan Son dié lewe laat hom onmenslik voel. Rudolph sê as hy ’n keuse gehad het, sou hy lankal padgegee het. By Son se aankoms was Rudolph en ’n vriend besig om ’n okkapyp te rook. Dis al wat die werklose mans bedags besig hou. Rudolph sak af: “Nee wat, daar word nie oor ons ge-worry nie. “Ons vat maar elke dag soos dit kom. “Ons het geen ander keuse as om hier te bly nie, want waarheen gaan ons? “Ons weier om te trek, want ons wil van die huise hê wat leeg staan hier rond. “Hier is baie huise wat leeg staan.” Die eenvertrek-seil­skuiling is dié van Suzie September en haar boyfriend. Toe gemeenskapslede ’n ruk gelede blyplekke afgebreek het, het van hulle dit weer opgerig. September het toe nie geskroom om vier gesinne slaapplek aan te bied nie. Hoewel hulle privaatheid nou daarmee heen is, akkommodeer hulle die ander paartjies met liefde. September sê: “Ons staan saam en ondersteun mekaar. “Ons kan nie toelaat dat ons mense verwaarloos word nie.” Vir September is skottelgoed was ’n issue. Dis ’n taak met baie prosesse. Voor die deur sien ’n mens ook die roet van ’n vuur waarop sy die vorige aand kos gekook het. Die reuk van die rook het nog swaar in die lug gehang. Heel skaam sê sy: “Ai jinne, nou sien julle hoe deurmekaar dit hier is. Ek moet nog my skottelgoed was ...” September se neighbour, Avril Barbier, haar man en drie kinders woon ook saam met twee ander gesinne in ’n eenvertrek-skuiling. Hulle skerts dat hulle blyplek soos ’n hospitaalsaal lyk soos die beddens in rye langs mekaar staan. Kort nadat Son by Barbier ingeloer het, stap sy weg om haar by ’n familielid se huis te gaan was. Dis vir haar nie moontlik om dit in die skuiling te doen nie, aangesien daar geen privaatheid is nie. Deur al die verdriet bly hoop die Kraaibak se sypaadjiebewoners dat hulle eendag ’n uitkoms gebied sal word. Die uitkoms waarvoor hulle wens, is ’n snoesige blyplek waar hulle hul kop snags kan neerlê en slaap sonder om te worry.