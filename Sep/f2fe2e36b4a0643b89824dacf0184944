ST. GEORGES is die nuwe derby-koning in die Helderberg-streek. Dít nadat dié WP Superliga B-span die Helderberg-rugbyklub met 37-28 geklop het. Die Lulu Boys het nou elke liewe Superliga B-span geklop teen wie hulle in die Strand en Somerset-Wes te staan gekom het. St. Georges het met dié sege ook gekwalifiseer vir Superliga B se Top-6 playoffs – en ’n moontlike terugkeer na die Superliga A. Dinge het aan die begin van die seisoen nie rooskleurig gelyk nie. Die span het twee of drie skoknederlae ondervind, maar dinge vinnig weer op koers gekry. “Die doel was om die Top-6 te haal en ons het dit bereik,” sê ’n trotse Mirwaan Davids, afrigter. “Min het ons ’n kans gegee, veral ná die paar nederlae aan die begin van die season. Maar hier is ons nou.” Helderberg het met dié nederlaag Top-6-kwalifikasie verbeur. Maar Davids was vol lof vir die teenstanders wat dinge vir sy span so moeilik gemaak het. “Berge het ’n awesome pak forwards en is baie sterk, veral in die skrums. Ons moes behoorlik uithaal,” sê Davids. “Ek dink ons was fikser as hulle, al het hulle die colli­sions oorheers. Ons het ’n breakaway-drie gescore en toe maak dit die scoreboard oop.” In die Top-6 se kwarteind pak St. Georges vir Franschhoek en Belhar pak Vine­yards. Hamlets (1) en Kuils­rivier (2) gaan die twee wenners in die Top-6 se semi’s inwag. Die semi’s word op City Park in Athlone gespeel.