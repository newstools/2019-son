DIE Miggels-familie vier hulle 40ste bestaansjaar in die gospelmusiekbedryf. So vertel die familielid Georgen Miggels van Uitenhage. “Ons is diep dankbaar vir die genade van die Here, wat ons deur die jare gedra het. Daarom wil ons al die lof en aanbidding bring. “Gospelmusiek het net ’n besonderse manier om jou te inspireer in moeilike tye.” Help Georgen sê verder die dogter van ’n vriend van hulle het onlangs ’n suksesvolle nieroperasie ondergaan en mediese onkoste is ’n groot uitdaging. “Ons as ’n familie het besluit om met ’n gedeelte van die opbrengs vir Kelly Williams te help met haar mediese onkoste. “Die Here is die enigste antwoord vir die land se probleme en die gebed van die regverdige dra groot krag.” Miggels is van mening as die land se inwoners hulle bekeer van hulle verkeerde weë, sal God uit die hemel antwoord en die land genees. Die Miggels-familie hou op 22 September die konsert This Is Us in die Allanridge-gemeenskapsaal in Uitenhage. Die show begin 19:00. Kaartjies kos R100. Die gaskunstenaars wat gaan optree, is pastoor Daniel Wobanie en Barrier Breakers.