MET Novak Djokovic se onttrekking aan die Amerikaanse Ope het hy nie net homself van ’n derde Grand Slam-titel vir die jaar beroof nie. Tennis se laaste Grand Slam-toernooi van 2019 is moontlik ook ’n blockbuster-halfeindstryd kwyt. Djokovic moes gister in die vierde ronde weens ’n seer skouer die stryd gewonne gee. Hy het die handdoek ingegooi toe sy Switserse teenstander, Stan Wawrinka, reeds met twee stelle (6-4, 7-5) voorgeloop het. Die Serwiër het moedig probeer veg, maar toe hy sy afslaan vroeg in die derde stel (1-2) verloor, kon hy nie meer nie. Fans het uitgesien na Djokovic – nommer een in die wêreld – se ontmoeting met Roger Federer in die halfeindronde. Federer het reeds sy plek in die kwarteindronde bespreek toe hy die Duitser David Goffin gister gemaklik met 6-2, 6-2, 6-0 verslaan het. Die mansafdeling kan steeds ’n blockbuster-eindstryd verwag as Rafael Nadal op koers kon bly. Hy was vanoggend nog in aksie in sy kragmeting in die vierde ronde teen Marin Cilic van Kroasië. Verslaan Intussen woek ’n groot stryd nog in die vroueafdeling, waar laas jaar se finaliste, Serena Williams en die verdedigende kampioen, Naomi Osaka, op koers is vir ’n herontmoeting. Williams het Petra Martic gister met 6-3 en 6-4 verslaan om haar plek in die kwarteindronde te bespreek. Osaka was vanoggend in haar kwarteindstryd teen Belinda Bencic in aksie nadat sy Coco Gauff Sondag in die vierde ronde in skoon stelle uitgeskakel het.