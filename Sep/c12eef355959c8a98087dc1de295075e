SOKKER se beheerliggaam, Fifa, het sy Ballon d’Or-toekenningslys bekend gemaak. Cristiano Ronaldo en Lionel Messi is weer onder die benoemdes. Fifa het ook die finaliste vir die coach van die jaar, goalie van die jaar en die Puskás-kandidate bekend gemaak. Virgil van Dijk is saam met die vyfmalige Ballon d’Or-wenners, Messi en Ronaldo, vir die spoggeleentheid op 23 September in Milaan benoem. Gunsteling Die oorspronklike lys van 10 spelers met name soos Harry Kane, Sadio Mané, Eden Hazard en Mohamed Salah, is gister tot dié drie verkort. Van Dijk is vroeër aangewys as Uefa se manspeler van die jaar en is die gunsteling om die Fifa-toekenning op te raap wat laas jaar deur Luka Modric gewen is. Wat die afrigters betref, gaan ’n Premierliga-afrigter beslis met die toekenning wegstap. Dit is nadat Jürgen Klopp van Liverpool, Manchester City se Pep Guardiola en Mauricio Pochettino van Tottenham met benoemings beloon is. Guardiola se City het die Premierliga-titel met ’n rekordgetal punte gewen. Klopp en Pochettino was die finaliste in die Champions League-eondstryd, met eersgenoemde wat met die louere weggestap het. Die benoemings vir die doelwagter van die jaar sluit die Brasiliaanse duo Alisson Becker (Liverpool) en Ederson Moraes (Man City) in. Barcelona se Duitse goalie, Marc-André ter Stegen, is die ander naam op die lys.