VREDENBURG. – Is dit omdat sy lesbies is dat haar werkgewer haar so gruwelik in die steek gelaat het? Dit is die vraag waarmee Sele­s­tine Vraagom (38) worstel nadat sy onlangs bedank het. Dit kom nadat die manlike kollega wat haar na bewering aangerand het, weer in sy pos aangestel is. Dis ’n kollega wat haar byna sewe jaar lank verpes het met sy sekspraatjies en haar een keer selfs ook sy voël gewys het, kla Vraagom. Geslaan Sy vertel sy het in 2012 begin werk by die Saldanhabaai Munisipaliteit (SBM) se suiweringsaanleg in St. Helenabaai. Volgens haar het dié kollega dit uit die staanspoor duidelik gemaak hy hou nie van haar nie. Vraagom sê: “Toe dié ou hoor ek is lesbian, was seks deel van elke gesprek met my en hy wou altyd weet hoe twee vroue seks kan hê. “In ’n werksessie wat ons verlede jaar saam in Moorreesburg bygewoon het, het hy ge­durende ’n breek naby my kom pee en sy geslagsdeel met albei hande vasgehou. “Ek het oor die jare gekla oor sy gedrag, maar niks het daarvan gekom nie.” Vraagom sê dinge tussen haar en die kollega het op 25 Oktober versuur toe hy haar aangerand het. Sy vertel: “Ons was drie mense wat daardie dag ná werk in die bakkie gery het. “Hy het my toe met sy elmboog in die sy geslaan. “Hy is ná ’n dissiplinêre verhoor afgedank, maar het daarteen ge­appelleer en is nou weer in sy pos aangestel.” Vraagom sê toe sy van dié heraanstelling te hore kom, het sy dadelik by hulle HR-afdeling daarteen kapsie gemaak. “Hoe kon van my verwag word om weer te werk met ’n man wat my aangerand het en probleme het met my seksuele voorkeur?” wil sy weet. “HR het eers beloof dat hulle my gaan verskuif, maar toe is daar ewe skielik nie meer begroot vir so ’n skuif nie. Dom “Ek het besluit om maar te bedank, want dis duidelik dat daar op my en my regte as ’n gay persoon getrap word. “Ek voel dom dat ek nooit ’n klag oor die aanranding by die polisie gaan maak het nie. “Ek was naïef genoeg om te dink dat my werkgewer my belange sou beskerm, maar kyk hoe gaan loop en gooi hulle my vir die wolwe.” ’n SBM-woordvoerder, Ethne Lawrence, sê hulle treat alle werknemers equal. Lawrence sê daar is nie teen Vraagom gediskrimineer op grond van haar seksuele oriëntasie­ nie. Sy sê: “Ons kan bevestig dat daar ’n dissiplinêre verhoor was en dié proses het voorsiening gemaak vir ’n appèlproses. Die beskuldigde is in die appèlproses onskuldig bevind en moes toe in sy pos heraangestel word.”