’N DRIE met speeltyd verstreke deur die plaasvervanger-vleuel Bjorkan Hendricks en ’n doelskop onder groot druk deur Johnwen Lewis het Saterdag die knoop vir Roses United deurgehak in hulle Top-12-wedstryd teen Robertson Town. Die Wellingtonners het die wedstryd op die Van Zylstraat-sportgrond met 28-26 gewen nadat hulle rustyd met 9-14 agter was. Die tuisspan, aangevuur deur ’n reuse-tuisskare, het die wedstryd baie goed begin. Die span is beloon met ’n drie deur Carlton Fortune (regtervleuel) wat verdoel is deur Colin Willemse (losskakel). Willemse was veral in die eerste helfte ’n generaal en het Roses in hulle eie helfte vasgepen met skitterende taktiese skoppe. Sy direkte teenstander, Keagan September, het egter die Rose in die wedstryd gehou met drie strafskoppe. Town se Sachin Snyman (haker) het agter die doellyn gaan kuier om die tuisspan in die saal te plaas op 14-9. Town is ’n gevoelige slag toegedien toe Sampie Mastriet, die voormalige Blitsbok, voor rustyd van die veld af is ná ’n stormloop deur Roses se Hyco Jacobs (flank). Jacobs is kort ná rustyd oor die doellyn vir Roses om hulle 16-14 te laat voorloop. Voorloop Che Claassen (plaasvervanger-flank) het egter teruggeslaan vir Town om die telling op 19-16 te staan te bring. Thurlow Marsh (Roses se kaptein en agsteman) het ná ’n lynstaan maul gaan druk en Roses­ weer laat voorloop. Town se groot voorryman Bomba Bakeni het egter die wind uit Roses se seile geruk deur laat in die wedstryd te druk. Willemse het die ekstras aangeteken. Roses het daarna groot druk op Town se doellyn uitgeoefen en Hendricks se drie het sake gelyk gemaak. Met September wat die veld met ’n besering verlaat het, het die onus op die ervare Lewis gerus om die doelskop te behartig. Hy het die bal sekuur deur die pale gejaag en die besoekers en hulle ondersteuners in ekstase gehad.