CITY Park en die WP-rugbyunie (WPRU) sal vandag hulde bring aan imam Haron. Dié apartheidsaktivis is 50 jaar gelede oor­lede terwyl hy in aanhouding was. Imam Abdullah Haron was ’n kranige rugbyspeler en het oorkant City Park gewoon. Luidens Wikipedia het die veiligheidspolisie hom 123 dae gevangene gehou. In dié tyd is hy gemartel – en toe sterf hy. Terwyl die promosie/relegasiewedstryde beslis word, gaan Haron se lewe as aktivis vir die bevryding van bruin en swart mense gevier word. Hands & Heart en Young Peoples sal eerste die veld vat. Hulle gaan sake uitspook vir ’n plek in 2020 se Superliga B. Peoples het Superliga B in die 13de plek voltooi en moet dus veg om hulle status te retain. Vir Hands & Heart is dit net een van die vele uit­dagings wat hulle moet oorkom om hulle 2019-doel te bereik. Bellville en NTK veg vir die laaste sitplek aan die Superliga A-tafel in 2020. Bellville het St. George’s Dinsdag naelskraap met 36-35 gewen. NTK het sy 2019 Superliga A-veldtog in die 13de plek afgesluit en sal dus ook moet uitspeel om te oorleef. Gekwalifiseer Intussen was daar nóg onthullings in die sage waarom Hands & Heart as die topspan in Superliga C nie reeds vir Superliga B gekwalifiseer het nie. ’n Hearts-speler moes vroeër die maand voor ’n dissiplinêre komitee verskyn, maar die saak is op 3 September uitgeskop. Son het hierdie bewys ontvang: Die WPRU het sy taak versuim om dié uitspraak onder die aandag van die Skeidsregtersvereniging te bring. “Ons was onder die indruk die saak is nog nie afgehandel nie,” het Joey Klaaste-Salmans, voorsitter van die Referees’ Society, gesê. “Verlede Maandag is ’n skrywe aan die unie gerig om meer inligting oor die stand van sake in die Hands & Heart-saak te kry. Tot my skok het ek die skrywe deur ’n ander avenue verkry en gehoor die saak is uitgegooi. Nie een van die Skeidsregtersvereniging se bestuurslede is hiervan in kennis gestel nie.” Die saak is op 19 September heropen – twee dae voordat Hands & Heart op City Park ’n semi­finaal teen Langa moes speel. Die speler was uitstedig en het eers Vrydag teruggekeer Kaap toe. Gevolglik moes die saak oorstaan. Hands & Heart was geskok dat geen skeidsregters vir hulle wedstryd aangestel is nie. “Toe ons by die veld aankom, is ons ingelig daar is nie vir ons referees nie,” het Peter Links, hoofafrigter van Hands & Heart, gesê. “Ons is toe gesê die Referees’ Society het niemand aangestel nie. Toe ek met Ben (Theron) en JC (Fortuin) gesels, toe praat hulle ’n ander storie. “Niemand wou toe verantwoordelikheid neem nie, maar ons, die topspan in die liga, is die kans ontneem om geskiedenis te maak.”