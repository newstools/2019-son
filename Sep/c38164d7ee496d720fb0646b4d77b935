DIE ganse hofgalery van die Blue Downs-landdroshof was Dinsdag geskok toe gru-inligting oor die moord op ’n eenjarige baba­ bekendgemaak is. Son het Maandag berig oor die een­jarige Dimitri Ficks, wat na bewering deur ’n huurder op dieselfde erf vermoor is. Dié tragiese voorval het Vrydag in Electric City, Eersterivier, plaasgevind. Charles Willems (44) het Dinsdag vir die eerste keer in hofsaal 1 van die Blue Downs-landdroshof verskyn. Geklee in ’n strepieshemp, het Willems geen emosies getoon toe hy die beskuldigdebank gevat het nie. Terwyl hy sy lippe gelek en slap oor die bank gehang het, het hy aangedui dat hy legal aid wil hê. Toe die legal aid hom nader om sy besonderhede te kry, het hy hard gepraat. Maar toe sy hom oor sy klag vra, het hy ewe skielik stil geraak en “murder” gefluister. Terwyl sy details neergeskryf is, het familielede en vriende van die baba Willems met groot pieringoë dopgehou. Die baba se ouers, Dalyn-Cruise Ficks en Lodine Louw, kon nie die hofverrigtinge bywoon nie omdat die deur gesluit was. 