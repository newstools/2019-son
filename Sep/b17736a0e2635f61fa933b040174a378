WAYNE Arendse, Mamelodi Sundowns se Kaapse verdediger, meen hulle kort “kill­er instinct om meer sukses te bereik”. Die 34-jarige Arendse verwag die Brazilians sal uit laas seisoen se foute leer en verseker hulle verdedig dié seisoen hulle Premierliga-titel suksesvol. Die boorling van Belhar sê Sundowns se onvermoë om sy teenstanders te begrawe het laas seisoen byna by hulle kom spook in die wedloop om die liga-titel. “Ons moet leer om ’n killer instinct aan te kweek sodat ons die wedstryde buite die opposisie se bereik plaas en hulle nie kans gee om terug te kom nie,” het Arendse gister gesê. “Sundowns is ’n span wat in baie kompetisies meeding. “Dit sal in ons beste belang wees om vroeg in games­ met ons teenstanders klaar te speel. “Dis moeilik vir die spelers om elke week 120% te gee, want ons travel baie. “Maar jy is mos ’n pro en dis wat van jou verwag word. “Met al ons travelling kry ons ook nie kans om baie oefensessies te geniet nie. “Een week is jy in Egipte vir ’n game in die Champions League en volgende week draf jy in ’n liga-stryd teen Black Leop­ards uit. Dis baie uitdagend en albei is moeilike wedstryde. “Jy kan nie wedstryde uitsonder en sê jy gaan minder gee teen dié of daai span in vergelyking met ’n ander nie. Dit werk nie so nie,” het Arendse gister verduidelik. Hy is ongetwyfeld een van die Kaap se mees bekroonde spelers in die land se topliga. Hy het die tricks van die trade destyds by Santos geleer. Arendse het reeds alles gewen, behalwe die MTN8-kompetisie. Die span van Chloorkop pak sy buurspan SuperSport United volgende week in ’n Tshwane-derby in die halfeindronde van dié aanloklike bekerreeks.