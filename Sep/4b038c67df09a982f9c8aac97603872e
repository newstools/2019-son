LEVONA Jacobs is ’n gevaarlike misdadiger en moet dus vir ewig in die tronk bly. Of ten minste tot 2044. Jacobs is gister in die Kaapse hooggeregshof gestraf vir die moord op Verna Jacobs en Verna se dogter, Rowena. Verna was Levona se uncle se vrou. Sy is in Mei skuldig bevind aan die moord op die ma en dogter. Hulle lyke is amper vier jaar ge­lede in vlak grafte gekry. Hop-huis Jacobs het haar ingewurm by die gesin se huishouding in Seringstraat in Delft-Suid toe Verna se man, Donovan Jacobs, in Maart 2015 dood is. Die hof het gedurende die uitgerekte verhoor gehoor Jacobs was agter Verna se Hop-huis aan. Toe Jacobs in Mei skuldig bevind is, is sy na Valkenberg verwys vir psigiatriese evaluering. Regter Mushtak Parker het gister gelas Jacobs moet op 19 September 2044 terugkom. Haar vonnis sal dan heroorweeg word. Parker het gemaan dit hang van Jacobs af of sy dan terug­gestuur sal word en of sy steeds as ’n gevaar vir die samelewing beskou gaan word. Hy het ook gesê sy is superintelligent, maar dit maak haar net gevaar­liker. Luidens die psigiatriese evalueringsverslag is sy ook ’n groot narsis. Die sielkundige wat oor die verslag getuig het, het gesê sou Jacobs vrygelaat word, sou sy dít wat sy aan haar antie en niggie gedoen het ook aan iemand anders kon doen. Die sielkundige het bygevoeg Jacobs is onvoorspelbaar. Parker het aan die hof gesê die manier waarop Verna en Rowena weg­geruk is van hulle familie het die diep wonde gelaat. Jacobs het nie ontken dat sy die huis wou hê nie. Sy het aan die hof gesê sy en Verna het ’n mondelinge ooreenkoms daaroor gehad. Vroeg in Ok­tober 2015 het ma en dogter spoorloos verdwyn. Clive Geduld, ’n huisvriend, het Jacobs se doppie laat klap. Geduld het na bewering op Jacobs se versoek drie gate in die jaart gegrawe. Inwoners van Delft het dit op 8 Desember 2015 oopgegrawe en die grusame ontdekking gedoen. Die lyke is danksy vinger­afdrukke uitgeken. Dit is nog nie duidelik waar Jacobs haar straf sal uitdien nie.