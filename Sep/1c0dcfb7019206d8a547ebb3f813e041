POGINGS om renosters te red, werp vrugte af. Die minister van omgewingsake, bosbou en visserye, Barbara Creecy, sê minder renosterstropings is in die eerste ses maande vanjaar gepleeg vergeleke met dieselfde periode laas jaar. Van Januarie tot Junie is 318 renosters landwyd gestroop. In dieselfde periode laas jaar was dit 386. Creecy meen dié afname is danksy die samewerking tussen wetstoepassers, staatsdepartemente, privaat renostereienaars, NGO’s en ander belanghebbende partye. In die Kruger Nasionale Park in Mpumalanga is 190 renosters in die eerste ses maande van die jaar gestroop. Trots Daar is egter 1 202 gevalle van stropingsaktiwiteite opgemerk. Creecy sê: “Hoewel die stryd teen stroping nog lank nie verby is nie, is ons trots daarop dat ons kan sê dat ons pogings as ’n regering, privaat renostereienaars en besorgde burgers slaag.” Die departement het onlangs ’n vennootskap met die Endangered Wildlife Trust gestig om seker te maak dat toegang (tot natuurreservate) bewaak sal word met hoogs opgeleide snuffelhonde. Dié honde sal help om vragte en bagasie na te gaan vir wildprodukte soos onder meer renosterhorings. Stropery kan aangemeld word deur 0800 205 005 te skakel of Crime Stop by 10111 te bel.