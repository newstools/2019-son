‘ONS sit die kos en wyn op die land se tafels, maar niemand worry oor ons regte nie.” Só kla plaaswerkers oor hulle lot. Plaaswerkers van regoor die Wes-Kaap het gisteroggend opgeruk na die Moederstad om uiting te gaan gee aan hulle frustrasies met hulle lewensomstandighede. Onder die vaandel van die Commercial Stevedore Agriculture and Allied Workers Union (CSAAWU) het duisende plaaswerkers die Kaap se eendeweer trotseer om na die Sweedse, Finse en Noorweegse konsulate te march. Hulle wil hê dié lande moet druk op die SA wynbedryf plaas om werkers se omstandighede op plase te verbeter, verduidelik Trevor Christians, algemene sekretaris van die CSAAWU. Die plaaswerkers het sommer hulle hele gesin vir die trippie saamgebring en die reën, wat by tye kliphard neergestort het, het nie hulle geesdrif gedemp nie. Desiree Brand van die Breedevallei-streek vertel sy is van haar werk weggejaag nadat sy die plaasboer teruggeslaan het. “Ons werkers werk in haglike omstandighede,” kla sy. “Baie boere maak ons sonder ons medewete aandeelhouers op plase, maar ons dra nie kennis daarvan nie en deel nie in die winste nie. “Die vroue moet soos mans met grawe werk, heelwat onwettige aftrekkings word gedoen en elke dag is ’n struggle vir ’n plaaswerker.” Jacomyn Tellers van Wolseley sê sy moes eenvoudig net die march bywoon. “Ek het sommer die werk op die plaas gelos, want daar is dan van my verwag om soos ’n man daar te werk. “Dis is nie lekker om so te werk nie en ek is vandag hier om my support vir plaaswerkers te gee.” ’n CSAAWU shopsteward vir die Boland-streek, Lewis West, het die hoop uitgespreek dat hulle march die nodige impak op die landboubedryf sal maak. “Elke keer march ons, maar ons omstandighede verander nie. “Ons is soos slawe op plase wat dag en nag moet werk, en as ons kinders 18 jaar oud raak, moet hulle die plaas verlaat. “Dit is plaaswerkers wat kos en wyn op die land se tafels sit, maar ons suig pal aan hierdie land se agterspeen,” kla West. Christians sê die memorandum wat hulle aan verteenwoordigers van die betrokke konsulate oorhandig het, bevat ’n lys van 23 eise, soos deurgegee aan hulle deur die plaaswerkers self. Onder dié eise is dat die CSAAWU direk met Europese wynmonopolieë wil onderhandel. “Ons eise is nie onregverdig nie. Ons soek ’n regverdige verteenwoordiging in die supply chain,” sê Christians.