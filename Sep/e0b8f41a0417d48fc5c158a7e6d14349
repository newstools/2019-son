VUYOKAZI Nombewu, ’n visueel gestremde atleet van Guguletu, is een van duisende plaaslike en internasionale langasems wat Sondagoggend vir die Sanlam Cape Town Marathon gaan aantree. Die uitmergelende maar skouspelagtige roete word oor die gebruiklike 42,4 km gehol deur die strate van die Moederstad – verby historiese erfenisgeboue. Ontsnapping Wat die 39-jarige Nombewu se prestasie so uitsonderlik maak, is dat sy byna 100% blind is. Dit verhinder haar egter nie om haar doelwit te bereik om die maraton Sondag suksesvol af te lê nie. Vir ’n persoon met haar kondisie is die druk om in ’n township soos Guguletu op die Kaapse Vlakte groot te word, baie uitdagend. Sy het op ’n vroeë ouderdom agtergekom sy kan sport gebruik as ’n ontsnapping van haar soms pynlike werklikheid. Sy het besluit om ten minste twee keer per week ongeveer 20 minute te draf. Die gevoel van lewenskragtigheid en prestasie het haar moed gegee om haar kwesbaarheid te aanvaar en die vasbeslotenheid gegee om meer in die lewe te bereik. Sy sê: “Hardloop het my gehelp om die vrees en die twyfel te laat vaar.” Namate Vuyo se vertroue toegeneem het, het sy besluit om by ’n atletiekklub aan te sluit. Aanvanklik het sy gedink dat ’n klub vir visueel gestremdes haar beter sou pas. Sy besef toe dat sy dieselfde hoogte- en laagtepunte wil ervaar as wat enige ander hardloper ervaar. Daarom het sy besluit om by die Guguletu Atletiekklub aan te sluit. Comrades “Ek hardloop dié maraton om die lewe te vier,” sê Vuyo. “Dis ’n voorreg om net gesond te wees en te kan deelneem. Dit gee my die gawe van beweging en ek is baie dankbaar daarvoor,” het sy bygevoeg. Nombewu wil die maraton ook gebruik om vir volgende jaar se Comrades Ultramaraton in KwaZulu-Natal te kwalifiseer.