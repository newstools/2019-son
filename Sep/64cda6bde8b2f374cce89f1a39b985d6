“RESPEKTEER ons! Laat ons ons werk doen!” Dis die beroep wat suster Magda Kleyn op die gemeenskap doen nadat drie home-based carers, of soos inwoners hulle ken “plestiek nurs­es”, onlangs beroof is. Die stigter van die Tehillah Rehabilitasiesentrum in Elsiesrivier sê: “Hulle vrees nou vir hulle veiligheid omdat hulle beroof en gedreig word. “Hulle het ’n diens wat gelewer moet word en kan dit nie doen as hulle onveilig voel nie.” Sy sê sowat 75 home-based carers werk daagliks in Elsiesrivier en help mense met hulle gesondheid en sorg. “Daar is siek mense wat hulle baie nodig het. Mense wat bedlêend is, en ek kan nie die situasie sonder carers insien nie.” Kleyn sê net verlede week is drie carers van hulle selfone en handsakke beroof. In een geval is twee carers beroof nadat guns op hulle gerig en hulle gedreig is. “Die carers is erg getraumatiseer en kon nie hulle werk doen nie. Gelukkig kon die pasiënt na wie hulle op pad was vir hulle terugbring na die sentrum.” Kleyn sê die carers dra vorms by hulle en niks van waarde soos medikasie nie. “Die vorms wat hulle op hulle het, is so belangrik en vorm deel van hulle werk wanneer hulle met pasiënte opvolg. “Die vorms word gebruik deur die departement van gesondheid om seker te maak die carers doen hulle job.” Genoeg Volgens Kleyn sal die car­ers nie sommer hulle werk verlaat omdat hulle beroof of gedreig word nie omdat baie van hulle enkelouers is en dit nie kan bekostig nie. “Ons sê lankal: Genoeg is genoeg. “Dis ons almal se verantwoordelikheid om te verseker ons is veilig in ons gemeenskap.”