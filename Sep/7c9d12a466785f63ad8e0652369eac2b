“ ’N HOLLANDER is iemand wat lief is vir bloed. Ek is nie ’n Hollander nie.” Só het die veroordeelde misdadiger Leeshay “Shottas” Adams Dinsdag in die Baaise hooggeregshof getuig. Hy mang tans vir die onwettige besit van ’n vuurwapen en ammunisie. Adams getuig in die verhoor van Jermaine Mitchell (30), Glynn Carelson (30), Wendell Peterson (30) en Robin Taylor (21). Die vier beskuldigdes word verdink van ’n driedubbele moord op 14 September 2015 in die Baai. Volgens Adams was hy saam met die beskuldigdes in die St. Albans-gevangenis toe hy verhoorafwagtend was. Hy het getuig hy ken hulle gesigte net van binne die tronk, nie van buite die tronk nie. Volgens hom het hy die beskuldigdes altyd net in die tronk gegroet. Adams het Dinsdag gesê hy’s lid van die 16 Honde-bende. Hy’t beweer die artikel 204-getuie in die huidige driedubbele moordverhoor was die leier van dié bende. Absoluut Volgens hom ken hy die getuie al baie lank. Adams het gister gesê in sy tyd by die 16 Honde het hy absoluut niks met die Dust Lifes-bende te doen gehad nie. Volgens Adams het hy David Kakora geken. Hy het gesê hy en die art. 204-getuie was altyd by Kakora. Kakora het die rank van “generaal” beklee in die China-bende. Volgens Adams het hy net Kakora as “Hollander” geken – niemand anders nie. Adams het getuig Kakora het ’n baie diep stem gehad. Adv. Terry Price het toe vir Adams ’n opname gespeel van ’n selfoongesprek wat die staat beweer tussen Mitchell en Carelson plaasgevind het. Nadat die opname aan Adams gespeel is, het hy verklaar hy ken albei stemme wat ’n mens in die recording kan hoor. Volgens hom is Kakora die een met die diep stem. Hy het gesê die ander stem in die gesprek is dié van die art. 204-getuie. Volgens hom was hy nie altyd teenwoordig wanneer Kakora en die 204-getuie met mekaar gepraat het nie. Die hof het gehoor Kakora is vroeër reeds doodgeskiet. Adams beweer dit was in sy tyd by die 16 Honde maklik om guns in die hande te kry. Hy het getuig die art. 204-getuie het altyd vuurwapens gestoor. Dit sou dus altyd vir die art. 204-getuie maklik wees om ook ’n vuurwapen in die hande te kry. Volgens Adams was hy baie lank saam met die art. 204-getuie in die 16 Honde-bende. Hy het selfs gesê hy en die art. 204-getuie het ’n close relationship gehad. Adams het aangevoer toe hy nog in Patensie in die tronk was, het die art. 204-getuie se familie ’n vriend van Adams aangesê om vir hom wat Adams is, te sê hy moet namens die 204-getuie in die hof getuig. Hy moes nie tot die voordeel van die ander beskuldigdes getuig nie. Dien Adams het voorts gesê op 14 September 2015 was hy nie in die tronk nie. Volgens hom het die art. 204-getuie hom niks vertel van drie skietvoorvalle daardie dag nie. Drie mense is in die voorvalle dood. Die saak dien voor regter Mandela Makaula. Die beskuldigdes bly in aanhouding.