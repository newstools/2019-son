DIE oud-Springbok-vleuel en lid van die seëvierende 1995 Wêreldbekerspan, Chester Williams, is oorlede. Hy was 49 jaar oud. Williams is vermoedelik aan 'n hartaanval dood. Williams, wat op 8 Augustus 1970 in die Paarl gebore is, het tussen 1993 en 2000 die groen-en-goud 27 keer oor sy kop getrek. Hy het 14 drieë in sy toetsloopbaan gedruk. Williams was met sy afsterwe afrigter van UWK. Hy sal veral onthou word vir die vier drieë wat hy in sy eerste Wêreldbeker-wedstryd in 1995 teen Samoa gedruk het. Son was laas week nog teenwoordig by die bekendstelling van sy biere Chester’s Lager en Chester’s IPA. Chester’s IPA gaan in Japan te koop wees tydens die Rugby World Cup wat op 21 September afskop. Dit sal ook die enigste Suid-Afrikaanse bier wees wat tydens dié toernooi verkoop gaan word. Net Vrydagoggend nog het Chester gehelp pak aan Chester's Lager vir Tyger Milk Durbanville, voor die opwarmingswedstryd tussen Suid-Afrika en Japan, en het hierdie twiet gedeel. Intussen stroom huldeblyke in vir die bokheld.   