DIT is net brawe ondersteuners wat met die uitslag van twee halfeindstryde in die SWD se Premierliga sal waag. Selfs die rugbylegende Bevin Fortuin is versigtig. Fortuin, wat voorheen vir die SWD-Arende en die Cheetahs gespeel het, het Blanco vanjaar in die Premierliga afgerig. Fortuin sê die halfeind tussen Evergreens en Progress is ’n 50/50-stryd in Pacaltsdorp terwyl dinge tussen Crusaders en Heidelberg in die Rosemoor-stadion beslis ook ’n titaniese stryd gaan wees. “Eerstens, klubrugby in die SWD is kerngesond en ek dink talle spelers is goed genoeg om die skuif na provinsiale vlak te maak,” meen Fortuin. Hy glo die taktiese spel van Winrey Stoffels, Evergreens se giftige losskakel, gaan deurslaggewend wees. “Hy hou die sleutel tot Eva se sukses. Hy is ’n natuurlike speler wat onder druk skitter. Hy’s ’n groot faktor om mee rekening te hou. Ondervinding “Winrey is my speler van die jaar. “Daar moet ook in ag geneem word Eva speel tuis, wat natuurlik in sy guns tel. “Ek moet net haas om te sê Progress se ondervinding, veral in drukwedstryde soos dié, sowel as hulle ervare spelers, kan die uitslag in hul guns swaai,” het Fortuin gesê. Hy sê die momentum in die ander semi is met Heidelberg. “Glo my, ’n span wat ’n wedstryd voor ’n semi verloor, is onder druk. Crusaders se nederlaag verlede week teen Barbarians sit nog in die spelers se agterkoppe.” Hy sal weet. Heidelberg het immers laas week met einste Evergreens klaargespeel. “Al is dit ’n tuiswedstryd vir Crusaders, word dit in ’n neutrale venue, Rosemoor-stadion, gespeel. Dit kan tot Heidelberg se voordeel strek. Maar ek moet sê, Crusaders se voorspelers hou die sleutel tot sukses,” vervolg Fortuin. Die eindstryd vind op 21 September op Outeniquapark in George plaas.