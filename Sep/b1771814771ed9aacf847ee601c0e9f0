DIS Crusaders teen Ever­greens! Dié twee spanne sal sake Saterdag in ’n eindstryd op Outeniquapark in George uitspook om die Suidwestelike Distrikte se Premier­liga-titel te verower. Crusaders het die vasbeslote span van Heidelberg die afgelope Saterdag in die Rosemoor Stadion met 21-11 uitoorlê. Hulle was rustyd met 3-3 gelykop. Eerste Net ses kilometer verder – in Pacaltsdorp – was Evergreens in ’n taai stryd teen Progress gewikkel. Eva’ het met 16-10 gewen. Om die eindstryd te haal, is ’n reuse-prestasie vir Granville Campher, breier van Evergreens. Dis sy eerste seisoen as hoof-afrigter van die span, wat in 2017 laas die eindstryd van die kompetisie gehaal het. Dis ook die heel eerste keer sedert Crusaders se ontstaan in 2003 dat die helde van Parkdene die eindstryd bereik. Onder Ricardo Beukes (afrigter) het Crusaders vanjaar baie goeie rugby gespeel. Die span het boaan die punteleer geëindig. Crusaders het kort ná rustyd met 11-3 voorgeloop toe die linkervleuel, Bradley Pietersen, skitterend afgerond het vir die eerste van sy span se twee drieë. Maar toe slaan Heidelberg terug met ’n drie deur die losskakel Eslin Naudt. Die heelagter, Corbin Swartbooi, was ook in die kol met die doelskop. Dit het die telling met 11-11 gelykop gemaak. Crusaders het beheer begin neem nadat Beukes vyf spelers vervang het. Beukes sê: “Dit was ’n harde seisoen en die stryd teen Heidelberg was soos ’n eindstryd. Geveg “Dis wat ek verwag het – dat hulle dinge vir ons baie moeilik sou maak. “Ons gemeenskap was ons krag en motivering. Alle eer aan hulle ondersteuning en toewyding.’’ Lyndon Hartnick, agsteman van Heidelberg, verdien lof vir die manier waarop hy vir elke bal op die deck geveg het.