’N BOUPROJEK van R11 miljard wat nog ontwikkel moet word, kan nuwe voete na Despatch buite die Baai lok. Die mense wag in spanning dat die behuising­skema Florida Heights klaar gebou word. Vrydag het die burgemeester van die Nelson Mandelabaai-metro, Mongameli Bobani, klein, middelslag- en mikro-onder­nemings (SMME’s) gerusgestel dat die projek amper reg is om af te skop. Dié is een van die Metro se katalitiese projekte. Verskeie tipe verblyf sal in die projek aangebied word. Dit sluit in sosiale behuising, Hophuise en huise vir militêre veterane. Die uitlegplanne maak voorsiening vir besighede en gemeenskapsfasiliteite. “Geen meer praatjies nie, dis tyd om te werk. Sommige mense het gesê ons droom en dit sal nooit gebeur nie,” het Bobani gesê. “Die Nelson Mandelabaai-metro gaan nou ’n konstruksiestad wees. “Die projek gaan nie stop nie, maar voortgaan.” Bobani het SMME’s ook gevra om die behuisingsprojek “op te pas”. Andile Mfunda, maycolid vir menslike nedersettings, het gesê die uitdagings in Uitenhage en Despatch moet aandag kry. “Wanneer jy na Uiten­hage en Despatch gaan, is die infrastruktuur en paaie nie in ’n baie goeie toestand nie. “Ons moet nou saamwerk en dié hoofstuk eens en vir altyd toemaak.” Tony Danev, ’n argitek van Sakhisizwe Developers, wat gaan baat vind by die projek, het gesê hulle is meer as 10 jaar daarby betrokke. “Ons kyk na ’n site wat omtrent 50 hektaar sal wees. Hierdie projek is op ’n baie groter skaal en gaan resoneer op baie vlakke – wyer as Despatch. “Die idee hieragter is om ’n selfonderhoudende gemeenskap te stig wat buite sy grense sal groei en ontwikkel.” Hy’t gesê dit sal werksgeleenthede skep en aandag gee aan die groot behoefte na behuising. Die oponthoud lê by die goedkeuring van die Metro, sê William Charles, die uitvoerende hoof van Sakhisizwe Developers. “Ons wag nou vir die goedkeuring van eksterne dienste (water en riool), wat tot die installering van die munisipale dienste sal lei.” Charles het gesê die ontwikkeling van fase 1 sal vyf jaar duur. In Desember 2018 het Bobani gesê die projek is in twee fases verdeel. Francois Greyling, ’n DA-raadslid, het gesê die bouprojek is ’n goeie ding vir sy wyk omdat dit reeds verskeie besighede en ontwikkelings gelok het. Inmengery Hy meen dis ideaal vir bejaarde couples of mense wat nie ’n huisverband kan bekostig nie. Maar hy het sy twyfel. “Politieke inmengery destyds het die projek op ys geplaas. “Daar hang so baie vraagtekens oor die projek. “Ek sal dit met ’n valkoog dophou, want dis baie geld.”