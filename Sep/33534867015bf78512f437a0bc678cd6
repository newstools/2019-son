“DIE Here se hand is in my lewe!” Só sê Algernon Gresham Kennel, ’n aspirant-kunstenaar van Ladismith in die Klein-Karoo. Algernon (36) het geen formele kunsopleiding gehad nie, maar hy teken of skilder alles wat hy sien. Hy en sy talente is welbekend op die plattelandse dorpie. Mense – selfs ons eie Keith Meyer – kom na hom vir ’n tekening of twee van hulleself. En hy is nie lui nie! “Dit was nog altyd my wens om by ’n kunsskool te gaan studeer,” sê Algernon, ook bekend as Gerney. Hy het sy talent van sy oorlede pa, Eugene Stoffel Kennel, geërf. “Ek het altyd my pa se bouplanne en tekeninge bewonder. “Op laerskool was ek baie lief vir teken en met waterverf eksperimenteer. Op hoërskool het leerders na my gekom om hulle naam op hulle skoolboek covers te teken. “Selfs matrikulante wou hê ek moet aan die einde van hulle matriekjaar op hulle hemp teken. “Ek het later met acrylic paint begin eksperimenteer. Dís toe mense my aanmoedig om verder te gaan met my talente. Boodskap “My wens was altyd dat ek met ’n regte kunstenaar in aanraking kan kom om by hom die fynere detail van kuns te leer.” In 2015 het Algernon se dag in hulle kerk aangebreek. Daardie Sondag het Anthony Noble, ’n besoekende kunstenaar/prediker van George, toevallig die Woord gebring. Noble het ’n skildery gemaak om sy boodskap te demonstreer. “Ek en mister Noble het daardie dag kennis gemaak. Vandaar het my liefde vir kuns werklik begin bloei. “Tot vandag toe moedig hy my aan. Hy verskaf selfs doeke waarop ek kan werk. “Ek fokus tans baie op landskappe en maak gebruik van video’s om my te guide hoe om my verf te meng. “Ek wil die gawe uitleef wat God aan my geskenk het. My visie is om voltyds te skilder en ’n kunsgalery te besit. Graag wil ek die polisieman­kunstenaar, Warren Voight, en mister Noble bedank vir alles wat hulle vir my gedoen en beteken het. “Ek wil mense wat talente van ons Hemelse Vader ontvang het, aanmoedig om dit uit te leef.” Algernon werk met olie- en akrielverf en skets met potlood. Kontak hom by 083 204 4487.