MÔRE is Recolin Witbooi (8) van die Baai twee maande vermis. Sy familie is siek van kommer, maar hulle kleef aan die bietjie hoop in hulle harte dat hy nog lewe. Op Saterdag 6 Julie het Recolin langs die Grootkloof in Barcelona met maats gaan speel. Polisiehonde Toe hy teen sononder nog nie tuis was nie, het sy ouers dadelik na die Gelvandale-polisiestasie toe gegaan om sy verdwyning aan te meld. Polisiehonde en -duikers het die kloof gefynkam, maar Recolin was nêrens in sig nie. Toe het die familie en inwoners in verskeie areas in die Baai gaan soek. Op die sosiale media het clues­ opgeduik oor waar Recolin na bewering gesien is. Maar elke keer wanneer sy ouers daar kom, is dit ’n doodloopstraat. Die polisie het ook ’n boemelaar van die Newton Park-omgewing ondervra, maar die kind is nie saam met hom gevind nie. Recolin se agste verjaardag was op 3 Augustus. Sy gesin het nie ’n koek gebak nie, maar het in die huis vir hom gesing. Clive Domingo, Recolin se pa, sê hulle het gister gegaan na ’n agentskap wat met sake van vermiste kinders werk. “Daar is darem nog mense wat wil help. Ons het intussen weer gaan soek in Sentraal en by die Livingstone Hospitaal, maar het nie reggekom nie” Chriszelda Witbooi, Recolin se ma, sê verlede week het hulle op Facebook gesien iemand sê hulle het Recolin by die taxi rank in Korsten gesien. Maar daar was ook niks met hulle aankoms nie. “Ons is bekommerd, want als begin nou stiller raak. Ons weet nie meer watter kant toe nie,” sê Chriszelda. “Ek wonder waar hy slaap en wat hy eet. Maar daar is nog hoop dat hy lewe.” Cameron Davids, Recolin se ouer suster, het verlede week in omliggende areas saam met onderwysers van ’n hoërskool weer na hom gaan soek. “Dis nou eksamentyd en ek sukkel om te leer, want hy is die hele tyd in my gedagtes, veral met al die verkragtings wat aangaan. Dis swaar om elke dag skool toe te gaan.” Selfs Caydon, Recolin se jonger boetie, voel die leemte. Saamgespeel Domingo sê in die oggende raak Caydon stil. Wanneer hulle hom vra wat fout is, sê hy in trane hy mis sy broer. Hulle het elke oggend in die huis saamgespeel. 