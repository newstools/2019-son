KUILSRIVIER het Hamlets met 17-13 geklop om die Superliga B-titel te wen. Die oorwinning kom nadat Kuilsrivier in die liga op hul tuisveld deur Hamlets geklop was. Albei spanne skuif op na WP se topliga. Gerard "Ysters" Matroos, Kuila se afrigter, sê sy span wou op Nuweland wys hulle speel nie net vir 60 minute rugby nie. Matroos sê hul seisoen het swak afgeskop met 'n nederlaag teen Franschhoek, maar het geweet die harde werk gaan vrugte afwerp. Bellville het St. Georges in die uitspeel om die derde plek van die Superliga B met 35-34 geklop. Dié oorwinning is eers in die doodsnikke beklink toe die agsteman Bradley Moheng gaan druk het. Die losskakel Anthian Koopman was in die kol met die doelskop nadat sy span met drie minute se speeltyd oor met 28-34 agter was. Bellville kom Saterdag op City Park teen NTK te staan vir ’n plek in die Superliga A. 