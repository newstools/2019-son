PIETER-STEPH du Toit het ’n suksesvolle oorgang van slot na flank gemaak. Saterdag kom hy teen ’n formidabele teenstander te staan wat ’n soortgelyke oorskakeling gemaak het. Ardie Savea het meestal as ’n oopkantflank vir die All Blacks en die Hurricanes uitgeblink. Saterdag gaan dié twee spelers waarskynlik teen mekaar as steelkantflanke in hulle eerste game van die World Cup in Yokohama te staan kom. Savea kan saam met die spesialis-baljagter Sam Cane met Kieran Read op die agsteman ingespan word. Savea (25), wat ’n ongelooflik hoë werkverrigting op die veld het, word wanneer hy die bal in die hand het, ook baie moeilik gestuit. Savea het die Springbokke se harte gebreek deur laas jaar die wendrie in die Rugby Championship op Loftus Versfeld in Pretoria te druk. Du Toit het gister oor die uitdaging teen Savea gesê: “Ardie is ’n ongelooflike speler. Fokus “Hy is baie sterk op sy voete en ook ’n baie slim speler by die afbreekpunte. “Ons sien hom as ’n groot bedreiging. Daarom moet ons baie hard daarop fokus en seker maak dat ons break­downs ook veilig is. “Die All Blacks is ’n span wat regtig die afbreekpunte teiken. Hulle is baie slim, veral met hulle voorspelers en die manier waarop hulle die stelsel uitwerk. “Ons moet baie navorsing en beplanning doen om seker te maak dat ons goed vir ons werk,” het Du Toit gewaarsku.