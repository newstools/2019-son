DIE gestremde man wie se rolstoel gesteel is, het nuwe wiele gekry. Son het laas week berig die hawelose Edwin Adonis se wheelchair is in Wesbank gesteel terwyl hy geslaap het. Adonis (37) is oorspronklik van Moorreesburg, noord van Malmes­bury. ’n Barmhartige van dié Swartlandse dorp het in Son gelees oor Adonis se lot. Hy het hom opgespoor en huis toe gevat. Dié sakeman en ander locals het toe ’n nuwe rolstoel vir Adonis gereël. ’n Inwoner van Moorreesburg, Ghida Visser, skryf onlangs op Facebook Adonis is veilig terug by die huis. Sy sê verder: “Dankie vir almal se hulp. En ook aan almal wat hom help as julle hom sien en tyd maak vir hom. “Wil vir die gemeenskap vra: As julle hom dalk sien in die dorp en hy sit voor ’n winkel – ál wat hy waardeer, is ’n Coke en ’n sigaret en ’n groet. “En hy glimlag heeldag. “Dankie aan tannie Hester Payne, wat kontak met my gemaak het om die rolstoel vir hom te gee. Dankie aan die besigheidsman van Moorreesburg wat anoniem wil bly, wat hom raakgesien en gehelp het.”