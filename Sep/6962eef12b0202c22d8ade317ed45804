“ONS werkers was meer as net kollegas vir mekaar.” Só vertel ’n klomp oudkollegas wat almal onder die swaard van retrenchment deurgeloop het. “Ons was soos familie wat daardie hegte band met mekaar gehad het en vir mekaar omgegee het.” Die groep oudwerkers wat jare gelede by die Enterprise Foods- fabriek in Montague­ Gardens gewerk het, weet hoe om ’n verskil te maak. Dié groep was onder die werkers wat op 31 Augustus 1999 retrench is toe die fabriek hier toegemaak en na Germiston naby Johannesburg verhuis het. Ná 20 jaar het hulle toe besluit om ’n “retrenchment reunion” te hou. Margaret Saaiman (68) van Kensington het destyds gewerk in die afdeling menslike hulpbronne. Sy is een van die organiseerders. Sy vertel: “Retrenchment is ’n hartseerstorie, maar jy kan tog sterker daardeur kom. “Ons het wel jare by daardie plek gewerk, maar retrenchment moet jou nie down nie. Jy moet eintlik positief daarna kyk. “Ons het toe laas jaar besluit om weer ons oudwerkers bymekaar te kry vir ’n reünie. “Ons het toe sommer onmiddellik begin met die reëlings en die meeste van die mense op Facebook opgespoor. Toe stig ons ’n Whats­App-groep. “Daardeur het ons toe kontak behou en voortgegaan met die reëlings.” Omtrent 65 oudwerkers het die event op Saterdag 31 Augustus by die spoggerige Le Bac Wine Estate­ in die Agter-Paarl bygewoon. Elkeen van die gaste Is ook bederf met ’n geskenkpakkie wat bestaan uit koue vleis van Enterprise Foods. Dit is as blyk van waardering vir hulle diens geskenk. Aubrey Solomons, wat destyds in die spreads-afdeling gewerk het, kon nie sy opgewondenheid wegsteek nie. “Ons was destyds soos ’n hegte familie gewees. Ons het ’n rugby-, sokker- en netbalspan gehad. “Ná die retrenchment het elkeen maar sy eie rigting ingeslaan. Toe ek te hore kom van die reünie, was dit soos nostalgia vir my. “Die oomblik toe ons mekaar sien, was onbeskryflik. Ons het gehuil en mekaar omhels.” Dorothy Julies sê: “Ek het altyd gewonder of ons mekaar ooit eendag weer sal sien. Toe ons mekaar ná al die jare weer sien, was dit soos ’n sprokiesverhaal wat waar geword het.” Marlien Green (54) van Elsiesrivier vertel: “Enterprise Foods was ’n company wat mooi gesorg het vir sy werkers. Ons was familie, van die sweeper tot die boonste management. “Dankie, Enterprise, dat julle nou nog vir ons omgee.”