DIE vermoorde Jessie Hess (19) is Saterdag begrawe. Dis nadat sy en haar oupa Chris Lategan (85) meer as ’n week gelede in hulle woonstel in Parow vermoor is. Daar was nie plek vir ’n muis in die Jubilee Kerk in Ravensmead nie. Familie, vriende, medestudente en ander roubeklaers het van heinde en ver gekom om hul laaste eer te betoon aan die skrander teologiestudent van die Universiteit van Wes-Kaapland (UWK). Dat Jesse op haar jong ouderdom ’n groot impak op ander gemaak het, is beslis sonder twyfel. Die wrede moord op haar en haar oupa het vroue landwyd die strate laat invaar om te betoog teen geweldpleging teen vroue en kinders. Hulle eis ook dat die doodstraf heringestel moet word. Die hartseer op die gesig van Jesse se ma, Brenda, en ouma Cathy het duisende boekdele gespreek. Hoewel die moord op Jesse skokgolwe deur die land gestuur het, het prominente politici in hulle afwesigheid geskitter op haar begrafnis. Die nasionale polisiekommissaris, Bheki Cele, was terselfdertyd op ’n begrafnis in die Oos-Kaap. Dit was dié van nóg ’n vermoorde student, Uyinene Mrwetyana van die Universiteit van Kaapstad. Dis regstreeks op ’n nasionale TV-kanaal uitgesaai. Jesse was ’n jeugleier in haar kerk in Matroosfontein, Elsiesrivier. Raynard Paulse, ’n lid van die jeuggroep, sê sy was die perfekte blom en voeg by: “Jesse was instrumenteel in my geestelike lewe. Ek sal haar entoesiasme nooit vergeet nie. “Jesse was iemand wat geglo het ’n mens moet walk the talk. Sy was iemand wat geglo het ’n mens kan net deur jou optrede lei.” ’n Verteenwoordiger van UWK se fakulteit godsdiens en teologie het Jesse as ’n baie bright student bestempel. Die verteenwoordiger sê: “Jesse was die enigste een in haar klas wat die onlangse eksamen met ’n onderskeiding geslaag het. “Sy was ’n bright jong vrou wat maklik ’n akademikus kon geword het. “Sy het compassion gehad vir haar medestudente wat hulp nodig gehad het en sy was met haar positiwiteit en ’n glimlag altyd bereid om ander te help.” Eerw. Gabriel Benjamin het in sy preek gesê die wrede moord op Jesse en haar oupa sal nie ongestraf bly nie. “Misdadigers sal met die volle might van die goeie te doen kry. “God sal sorg dat diegene wat vir dié daad verantwoordelik is, daarvoor boet.” Jesse se antie Sandy sê sy was van ’n baie jong ouderdom af baie streng met haar. ’n Hartseer Sandy sê: “Ek was veronderstel om haar te protect, maar die dag toe sy my nodig gehad het, was ek nie daar nie. Ek vat dit baie swaar. “Jesse het haar hart in 2015 vir die Here gegee. “Ek was nie net haar antie nie, maar ook haar geestelike leier. “Sy was iemand wat passievol was oor die werk van die Here.” Onder die vername figure wat wel Jesse se begrafnis bygewoon het, was gen.maj. Jeremy Vearey, die provinsiale hoof van die speurdiens. Hy is ’n man wat bekend is daarvoor dat hy die skuim van die aarde les laat les opsê. Amptelik is geen verdagte nog gearresteer nie. Son het egter betroubaar van familielede verneem dat die cops wel ’n verdagte in aanhouding het. Na wat verneem word, is dié verdagte ’n familielid. Jesse se oupa word dié week begrawe. Lynette Volschenk, wat laas maand vermoor is, is ook Saterdag begrawe. Die moordenaar het haar oorskot in stukke opgekerf en in sakke gepak.