TOKIO. – Daar is niks soos ’n toets tussen Suid-Afrika en Nieu-Seeland om die verbeelding­ van die rugbywêreld aan te gryp nie. Die wedywering tussen die All Blacks en Springbokke is iets wat al vir 100 jaar aankom. En wanneer dié twee aartsvyande hulle World Cup-veldtog môre in Yokohama in ’n groep B-wedstryd teen mekaar afskop, gaan die vonke soos gewoonlik behoorlik spat. Rugbygeesdriftiges kan maar hulle lippe aflek vir ’n rugbyskouspel soos min. Die laaste vier keer dat dié twee passievolle rugbynasies mekaar die stryd aangesê het, was daar net een of twee punte wat die spanne onderskei het. Die Bokke het die All Blacks laas jaar in Wellington met ’n oorwinning van 34-32 geskok. In hulle laaste kragmeting – wat ook in die hoofstad van Nieu-Seeland gespeel is – het die spanne met 16-16 gelykop gespeel. Nieu-Seeland en Suid-Afrika het tot dusver vier keer by World Cups ontmoet. Die spanne was albei twee keer aan die wenkant. Die verdedigende kampioen het sy laaste 14 World Cup games agtereenvolgens gewen – die langste winning streak van enige span in die geskiedenis van die toernooi. Die All Blacks het nog nooit ’n groepwedstryd by die World Cup verloor nie. Suid-Afrika was nog net in 2 van sy 22 games aan die verloorkant. Dit was in 2003 teen Engeland en in 2015 teen Japan. Die Bokke het drie van hulle laaste ag stryde by ’n World Cup verloor. Nieu-Seeland het minstens een drie in elk van sy laaste 26 games by die World Cup aangeteken. Dit is die beste rekord van enige span by die toernooi. Die Kiwi’s het in 1999 laas nie ’n drie by ’n World Cup kon druk nie – teen onse Springbokke. Springbokke: Willie le Roux, Cheslin Kolbe, Lukhanyo Am, Damian de Allende, Makazole Mapimpi, Handré Pollard, Faf de Klerk, Duane Vermeulen, Pieter-Steph du Toit, Siya Kolisi (k), Franco Mostert, Eben Etzebeth, Frans Malherbe, Malcolm Marx, Steven Kitshoff. BANK: Bongi Mbonambi, Tendai “Beast” Mtawarira, Trevor Nyakane, RG Snyman, Francois Louw, Herschel Jantjies, Frans Steyn, Jesse Kriel. All Blacks: Beauden Barrett, Sevu Reece, Anton Lienert-Brown, Ryan Crotty, George Bridge, Richie Mo’unga, Aaron Smith, Kieran Read (k), Sam Cane, Ardie Savea, Scott Barrett, Sam Whitelock, Nepo Laulala, Dane Coles, Joe Moody. BANK: Codie Taylor, Ofa Tu’ungafasi, Angus Ta’avao, Patrick Tuipulotu, Shannon Frizell, TJ Perenara, Sonny Bill Williams, Ben Smith.