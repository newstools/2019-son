DIE verdagte het die hof nie oortuig hy is sy grondwetlike regte ontneem toe hy ’n bekentenis afgelê het nie. Daarom is dit die staat se mening dat sy bekentenis wel deur die hof toegelaat behoort te word. Só het adv. Chris van der Vijver, staatsaanklaer, gister gesê in sy betoog in die binneverhoor in die saak teen Justice Mooi (30), Magdaleen Titus (43), Natasha Stuurman (38) en Masithembe “MJ” January (26). Hulle staan tereg vir moord op Titus se soldaatman, Preston. Mooi beweer sy grondwetlike regte is nie deur die ondersoekbeampte, AO Martin le Roux, aan hom voorgehou nie en hy is oormatig beïnvloed om ’n bekentenis af te lê. Volgens Van der Vijver hou Mooi dit aan die hof voor dat ál die staatsgetuies, insluitend die dokter wat hom ondersoek het, ’n klomp leuenaars­ is en net hý praat die waarheid. Van der Vijver vra die hof om sy getuienis as blatante leuens te verwerp. Volgens lt.kol. Eric Julies, wat sy bekentenis afgeneem het, was Mooi gemaklik en rustig tydens die aflegging. Volgens Julies was hy ook gelukkig nadat daar aan hom verduidelik is waarom ’n video-beampte ook in die vertrek is. Van der Vijver het verder aangevoer indien die hof bevind Mooi lieg daaroor dat hy deur sers. Sheroné Flemmer gedreig is, sal sy hele aansoek platval en behoort die bekentenis toegelaat te word. Mooi se lawyer, adv. Stoffel Prinsloo, het die hof versoek om nie die bekentenis toe te laat nie omdat Mooi wel oormatig beïnvloed is. Die belangrikste hiervan, volgens Prinsloo, het plaasgevind tydens ’n besoek van Flemmer aan Mooi in die selle in Oudtshoorn kort nadat hy toegesluit is. Hospitaal “Sy het hom gevra of hy oor die saak wil praat en dit het sy hele mindset verander. “Hy het toe besluit om die bekentenis af te lê.” Mooi het ook erken hy’s wel die dag van hulle aankoms in Oudtshoorn twee keer na die Oudtshoorn Hospitaal geneem, maar ontken hy is twee keer deur dr. Herman Kruger ondersoek. Hy het gesê hy het die tweede keer buite in ’n polisiemotor bly sit. Regter Nolwazi Boqwana het die hofgangers Woensdag weer versoek om nie aanmerkings teenoor die beskuldigdes te maak nie nadat Magdaleen Titus (42) weer daaroor gekla het. Uitspraak oor die toelating van die bekentenis word Maandag gemaak. Die hof het Titus, Stuurman en January se borgtog verleng. Mooi bly in aanhouding.