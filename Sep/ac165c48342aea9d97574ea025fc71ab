’N STELLENBOSSE student het derde geëindig in die Mej. Aarde Suid-Afrika-program. Dié program het hom nog altyd daarvoor beywer om jong Suid-Afrikaanse vroue as ambassadeurs en warriors vir omgewingsbewaring te ontwikkel. Hierdie jaar se kroning van Mej. Aarde SA het in Johannesburg by Montecasino se Tsogo Sun Hotel plaasgevind. Die 22-jarige Lungo Katete van Midrand is as die nuwe Mej. Aarde SA gekroon. Tweede tot vierde is Loreal Magro van Zakariyya Park in Johannesburg, Moratwe Masima van Stellenbosch en Victoria Soutar van Durban. Masima is oorspronklik van Midrand in Gauteng. Sy is ’n mediese student in haar finale jaar aan die Universiteit Stellenbosch (US). Prof. Thuli Madonsela, die voormalige openbare beskermer wat verbonde is aan US, sê in ’n video-boodskap: “Dit is ons verantwoordelikheid om te verstaan dat ’n klein gebrek aan optrede ernstige gevolge vir die land, kontinent en wêreld kan inhou.” Prof. Madonsela voeg by dat dié jong vroue van die Mej. Aarde SA-program die grootste commitment het om verandering aan te moedig. Die primêre doel van die program is om omgewingsbewustheid te wek. Wat belangriker is, is om mense op te voed oor afvalbestuur en die katastrofiese gevolge van ’n gebrek aan die bewustheid daarvan vir ons land. Jong vroue regoor die land neem jaarliks deel aan die program. Hulle verbind hulle vir ’n jaar daartoe om ’n diens te lewer aan die plekke waar hulle woon en hulle gemeenskappe. Die reis bring ’n groot verandering in hulle lewe. Die direkteur van die program, Ella Bella Constantinides-Leite, sê: “Die finaliste toon duidelike leierseienskappe en kreatiewe denke. Bevredigend “Die belangrikste is ’n passie om ’n volhoubare verskil in hulle gemeenskappe te maak.” Constantinides-Leite sê dis bevredigend om te sien hoe die program jaarliks groei en watter invloed dit het. Sy sê: “Ná 15 jaar kan ons met trots sê jong vroue regoor SA word bemagtig, opgevoed en aangemoedig om omgewingsambassadeurs en rolmodelle in hulle gemeenskappe te wees.”