DIE Oos-Kaapse premier is bekommerd oor misdaad in die provinsie. Die misdaadstatistieke vir 2018-’19 is Donderdag bekend gemaak. In ’n verklaring sê die premier, Oscar Lubabalo Mabuyane, hy is bekommerd oor veral die geweldsmisdaad in die Oos-Kaap. Dit het in die afgelope boekjaar met 4,6 % gestyg. Hy meen daar moet dringend ingegryp word. “Ons het nou bewyse dat dit nodig is dat alle wets­toepassingsagentskappe saamwerk om te probeer keer dat dié misdadige aktiwiteite voorkom en sodat sake so spoedig moontlik opgelos word. “Mense moet weer veilig voel in hulle gemeenskap.” Hy dink die polisie, Sars, army, binnelandse sake en korrektiewe dienste moet beter saamwerk. “Só sal ons ontslae kan raak van kriminele elemente in ons agentskappe, soos cops wat kriminele help.”