MOORD en verkragting is maar van die ernstige geweldsmisdade wat die afgelope dekade in die Oos-Kaap toegeneem het. In die boekjaar 2009-’10 is altesame 3 212 moorde in die provinsie aangemeld. In die boekjaar 2018-’19 staan dié getal op ’n selfs meer ontstellende 3 965. Wat verkragting betref: In die boekjaar 2009-’10 is ’n skokkende 6 854 voorvalle aangemeld. Hierdie syfer het heelwat toegeneem. In die boekjaar 2018-’19 is 7 305 sodanige gevalle onder die polisie se aandag gebring. Tien jaar gelede is 1 927 sake van poging tot moord deur die provinsie heen aangemeld. Dié getal het nou tot 2 305 gestyg. Beduidend Voorvalle van aanranding met die opset om ernstig te beseer het wel afgeneem. Vroeër was dié syfer op 32 081. In 2018-’19 is 24 125 sake aangemeld. Roof met verswarende omstandighede het beduidend toegeneem. ’n Dekade gelede is 9 636 gevalle aangemeld. In 2018-’19 is dié syfer 13 578. Voorts is 574 voorvalle van seksuele aanranding in die boekjaar 2009-’10 aangemeld. Ook dit het geweldig toegeneem. In 2018-’19 is 890 voorvalle opgeteken. Die laaste 10 jaar was daar ook ’n skerp toename in die getal voorvalle van die onwettige besit van ’n vuurwapen en ammunisie. Destyds is 1 419 sodanige voorvalle by die geregsdienaars aangemeld. Dié syfer het met amper 600 gestyg. In 2018-’19 was daar 1 995 voorvalle.