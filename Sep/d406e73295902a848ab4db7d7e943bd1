MINSTENS ses mense is dood in twee aparte ongelukke op Oos-Kaapse paaie oor die afgelope naweek. Vyf vroue is Saterdagaand op slag dood in ’n kop-aan-kop-botsing op die R61 tussen Bizana en Magusheni. Charles Bramwell, provinsiale verkeerswoordvoerder, sê ’n Toyota-bakkie met 15 insittendes het gebots teen ’n Kia LDV met twee passasiers. Altesame 12 mense het ernstige beserings opgedoen en is vir behandeling na die St. Patrick’s Hospitaal in Bizana geneem. Bramwell sê die bestuurder van een van die bakkies het vermoedelik beheer oor die voertuig verloor en toe voor aankomende verkeer beland. Die owerhede vermoed verder dat spoed en alkohol ’n rol in die ongeluk gespeel het. In ’n voorval Sondag­oggend net ná 04:00 op die N2 by die Mooiplaas-Keimond-afdraai is ’n man dood toe die Toyota Avanza waarin hy gery het, teen ’n boom gebots het. Bramwell sê vier mans en ’n vrou het ook ernstige beserings opgedoen en ontvang tans behandeling in ’n plaaslike hospitaal. Die bestuurder van die voertuig het vermoedelik nie by ’n kruising in die pad gestop nie en daarna die boom getref.