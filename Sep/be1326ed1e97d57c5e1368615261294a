DIE Suid-Afrikaanse sokkerbase het ’n groot waagstuk aangegaan deur Molefi Ntseki as hoofafrigter van Bafana Bafana aan te stel. Daar is lank reeds gevra dat ’n plaaslike afrigter die leisels van die nasionale sokkerspan oorneem. Dít nadat talle buitelanders reeds probeer het en elke keer nie die mas opgekom het nie. Ntseki se naam is egter nooit as moontlike opvolger vir die Brit Stuart Baxter genoem nie. Soos Safa nou maar geken word, het die organisasie verras deur dié voormalige onderwyser van die Vrystaat aan te stel. Name soos Benni McCarthy, Pitso Mosimane en Gavin­ Hunt is genoem voordat Safa met dié verrassing vorendag gekom het. Dit sal egter net moedswillig wees om Ntseki se aanstelling goedsmoeds af te skiet voordat hy ’n kans gekry het om hom te bewys. Hy is al lank in die system. Hy was een van Baxter se hulpafrigters en het ook al saam met Shakes Mashaba gewerk. Ntseki is ook ’n voormalige afrigter van die nasionale o. 17-span en het dié groep vir die World Cup laat kwalifiseer. Dinge het shaky begin vir die nuwe afrigter nadat eers Zambië en toe Madagaskar hulle aan vriendskaplike wedstryde onttrek het. Hy sal nou maar nóg moet wag vir sy eerste wedstryd in beheer van Bafana. Iets wat mens ’n bietjie oor Ntseki laat wonder, is dat hy kort ná die aankondiging van die beplande stryd teen Madagaskar gesê het die land sal ’n “groot toets” vir Bafana Bafana wees. Enigiemand wat so iets kwytraak, gaan nie maklik ernstig opgeneem word nie. Maar Ntseki verdien ’n kans. Hy sal uit die staanspoor moet wys dat hy nie soos talle vorige afrigters net in spelers van Kaizer Chiefs en Orlando Pirates belangstel nie. Hy sal moet wys hy is bereid om elke speler wat kwalifiseer om vir Bafana Bafana te speel, ’n regverdige kans te gee. ’n Groot probleem met plaaslike afrigters is dat hulle beïnvloed word deur die magtigste mense in Suid-Afrikaanse sokker. Dit is een van die groot redes waarom plaaslike sokker nooit kon vorder nie. Ntseki is nou al vyf jaar betrokke by Bafana Bafana en hy moet duidelik maak hy het nie die slegte gewoontes van sy voorgangers nie. Dis makliker gesê as gedaan. Elke beweging van hom gaan fyn dopgehou word en daar gaan met elke wedstryd gewel­dige druk op die 50-jarige afrigter geplaas word. Ntseki sê hy sien uit na die ervaring en hy dink nie hy is aan die diep kant ingegooi nie. Maar daar was al báie afrigters wat met groot bravade begin het – en later net nog ’n statistiek geword het.