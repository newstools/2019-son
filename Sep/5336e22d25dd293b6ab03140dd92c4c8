’N FAMILIEMAN, vriend, gholfspeler en mentor met ’n hart van goud en dun kuite. Dit was maar ’n paar van die beskrywings van die gewilde Springbok-rugbyspeler Chester Williams (49) by ’n gedenkdiens wat gister by die Universiteit van Wes-Kaapland (UWK) gehou is. Meer as 1 000 mense het die saal by die universiteit vol gesit om aan die gewilde Bok hulde te bring. Williams is Vrydagaand 6 September in die Medi­clinic Panorama aan ’n hartaanval dood. Breyton Paulse, een van sy close vriende en ook ’n oud-Springbok, het gereeld saam met Williams gholf gespeel. “As ons gholf gespeel het, was ek ernstig, maar hy het niks ernstig opgeneem nie. Hy sou altyd lag. “Ek het hom die laggende Springbok genoem. “Ek sal nooit vergeet wat hy alles gedoen het nie en hy was baie betrokke by die gemeenskap.” Die oud-Springbokkaptein Francois Pienaar, wat die span gelei het in 1995 toe die Bokke die World Cup gewen het, sê: “Hy was ’n vreeslike humble persoon en ons moet nooit vergeet wat hy vir Suid-Afrika gedoen het nie.” Met Williams se dood was hy die afrigter van die UWK se rugbyspan. Sy vrou, Maria, en drie kinders, Ryan en die tweeling, Matthew en Chloe, was ook op die verhoog. Maria het roerend hulde aan haar man gebring. Sy het die rugbyspan na die verhoog genooi en hulle met trane in haar oë bedank vir die rol wat hulle in sy lewe gespeel het. 