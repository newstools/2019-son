DIE eienaar van ’n tuck shop in Parow het na bewering ’n man probeer omkoop om foto’s te delete van maaiers wat in ’n pak instant porridge gevind is. Leana Maritz (30) van die Parow Park-woonstelle vertel hulle het op Dinsdag 17 September pap by die winkel gaan koop. “Ek het opgeskep vir my en my boyfriend en my driejarige dogtertjie. “Ek het nie dadelik geëet nie, want ek was besig met iets anders. Toe ek begin eet, het ek iets snaaks in die bord pap gesien.” Sy sê sy’t dit een vir een uitgehaal en dit het soos muggies gelyk. “Ek het verder gekyk en toe kom ek op maaiers óók af. Ek het toe gesien die pak was oud en die vervaldatum was April 2019. Ek was bang my dogtertjie word siek.” Maritz vertel sy en haar ou, Elroy McKenna (38), het die eienaar gaan sien. “Hy het R50 aangebied sodat ons die foto’s delete,” vertel McKenna. Hy sê hulle het darem ’n ander pak pap teruggekry, maar eers nadat hulle mooi moes vra. Probleme Hulle is daarna verbied om weer by die winkel te kom. Hulle het later met die eienaar gepraat en gesê hulle gaan Son toe. Toe sê hy hulle kan maar weer na die winkel kom. Maritz sê hulle was weer by die winkel om airtime te koop en daar was nie probleme nie. Toe Son die winkel Vrydag besoek het, was die owner nie daar nie, maar ’n man wat daar werk, het van die voorval geweet. Hy het gesê ál die ou stock is van die rakke afgehaal.