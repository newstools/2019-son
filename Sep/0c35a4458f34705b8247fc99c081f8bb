DIE Foundation for Alcohol Related Research (Farr) herdenk vanjaar sy 22ste bestaansjaar. Sedert die voorkoms van alkoholverwante afwykings onder babas in 1997 die eerste keer ondersoek is, het Farr reeds 16 studies in gemeenskappe in Gauteng en die Noord-, Oos- en die Wes-Kaap gedoen. Dit het getoon van 27 uit elke 1 000 (2,7%) tot 282 uit elke 1 000 (28%) kinders word hierdeur geraak. Suid-Afrika het die hoogste voorkoms van fetale alkohol­sindroom (Fas) ter wêreld. Ernstigste Die Wêreldgesondheidsorganisasie skat interna­sionaal kom Fas onder so 1,5% van kinders voor. Fas is die ernstigste alkoholverwante probleem waaraan kinders kan ly. Op 9 September word Internasionale Fas-dag wêreldwyd gedenk. Die eerste Internasionale Fas-dag is op 9 September 1999 gehou. Oor die hele wêreld heen sal mense Maandag 09:00 bymekaarkom om te praat oor hoe Fas voorkom kan word. Klokslag 09:08 sal ’n minuut van stilte volg. Daartydens sal gedink word aan mense met Fas en hulle versorgers. Teen 09:09 sal ’n seremoniële klok gelui word. Dié verbreking van die stilte is ’n poging om mense aan te moedig om oor Fas en die voorkoming daarvan te praat. Mense word ook gevra om vroue aan te moedig om nie tydens swangerskap alkohol te drink nie. Die syfer 9 is significant. Dit herinner mense daaraan om die nege maande van swangerskap alkoholvry te leef. Veilig Die boodskap vir vanjaar se Fas-dag is: “Tydens swangerskap is géén hoeveelheid alkohol veilig nie.” As jy nog wil weet oor Fas, Farr se projekte en wat alles op Fas-dag gaan gebeur, kan jy Farr se CEO bel by 021 686 2646 of 083 275 0202. Inligting is ook op farrsa.org.za of Farr se Facebook-blad te kry.