DIE Kanadese tiener Bianca Andreescu het Saterdag vriend en vyand verras deur Serena Williams (37) in die eindstryd van die US Open se vroue-afdeling te verslaan. Die 19-jarige Andreescu het die stryd op Flushing Meadows in New York in skoon stelle met 6-3 en 7-5 gewen. Dit was die veteraan se vierde agtereenvolgende nederlaag in ’n Grand Slam final. Sy het reeds 23 Slams gewen en probeer nou al langer as twee jaar om die great Aussie Margaret Court se rekord van 24 te ewenaar. Williams het haar 23ste Slam in Januarie 2017 gewen toe sy haar suster, Venus, in die eindstryd van die Austra­liese Ope in Melbourne verslaan het. Kort daarna het sy aangekondig sy is swanger. Sy het sedertdien vier keer as runner-up in ’n Grand Slam geëindig. Die uurglas loop nou vinnig uit vir Williams se loopbaan en sy sal desperaat wees om Court se rekord te ewenaar of selfs te verbeter. “Dis op die oomblik moeilik om alles te verwerk,” het Williams ná die eindstryd aan die media gesê. “Dis moeilik om te sê ek het okay gedoen, want ek glo nie ek het vandag okay gedoen nie. Ek weet ek kon beter gespeel en meer gedoen het om die wedstryd te wen. “Wat ek nou moet doen, is om seker te maak Serena daag op in Grand Slam finals. “Sy het nie vandag vir dié final opgedaag nie,” sê sy.