’N MAN het hom bek*k toe hy Saterdagaand gevang is terwyl hy elektriese toerusting steel by ’n huis in All Bricks, George­. Die 21-jarige ou is in ’n backjaart-wendyhuis betrap terwyl hy elektriese drade, ’n ketel, ’n microwave en ander toerusting in sy rugsak gedruk het. Die ou het agter ’n ou yskas probeer wegkruip terwyl hy lede van die baie kwaai gemeenskap gesmeek het om hom te laat gaan. Terwyl dit aan die gang was, het hy hom beskyt en hom sommer natgepie ook. Gewaarsku Die eienaar van die wendy was nie tydens die diefstal tuis nie. Sy het ná die voorval gesê sy het al baie elektriese toerusting verloor wat in die back-jaart gestoor is. Sentie Speelman (48) sê sy het ’n oproep van ’n buurman gekry. Dié het haar gewaarsku iemand steel iets uit haar huis. Sy was op pad huis toe toe sy die oproep kry. “Toe ek by die huis aankom, het hulle hom aangekeer met gesteelde goed in sy sak. “Hy het mos aan die skare gesê hy was net besig om scrap op te tel. “Maar ek het hom gevra wie hom die reg gegee het om in my jaart te kom en net goed te vat. Drug-geld “Hy het homself natgepie en bek*k terwyl hy die bure gepleit het om hom vry te laat. “Hy het gebewe, maar het steeds die guts gehad om hier te kom steel.” ’n Buurman wat nie geidentifiseer wou word nie, het gesê baie mense verloor hulle goed deur diewe wat sommer in die jaart inkom en kom steel. Die skollies verkoop die goed dan aan die scrapyards om drug-geld in die hande te kry. Die Thembalethu-polisie het bevestig ’n man is vir huisbraak in hegtenis geneem.