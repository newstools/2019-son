DIE saak van ’n vermeende reeksverkragter is Maandag in die Baaise hooggeregshof tot 28 Oktober vir verhoor uitgestel. Xolile Peter (23) van KwaNobuhle in Uitenhage staan tereg op sewe klagte van verkragting, ’n klag van aanranding met die opset om ernstig te beseer en ’n klag van roof met verswarende omstandighede. Hy staan voorts tereg op vier klagte van poging tot roof en twee van ontvoering. Luidens die klagstaat was die eerste klaagster op 26 September 2016 omstreeks 14:30 op pad werk toe toe sy Peter raakloop. Peter was gewapen met ’n mes en het geld en haar selfoon geëis. Hy het haar na ’n beboste area gedwing en haar gedwing om hom te soen met die mes teen haar keel. Daarna het hy sy beanie in haar mond gestop en haar sonder ’n kondoom verkrag, voer die staat aan. Peter het toe die vrou se kos gevat en dit geëet. Agtervolg Sy het haar kans aangegryp om te ontsnap nadat sy stemme gehoor het. In ’n ander voorval, op 27 Desember 2017, het Peter ’n klaagster agtervolg, haar geklap en aangedring op haar selfoon. Hy het haar ook na ’n beboste area gedwing, waarna hy haar sonder ’n kondoom verkrag het, lui die klagstaat. Peter het die klaagster toe net daar gelos en gesê hy gaan terugkeer. Die klaagster het toe huis toe gehardloop sonder haar onderklere en skoene. Op 1 April 2018 het Peter drie klaagsters genader en op geld en selfone aangedring. Hy het hulle met ’n mes gedreig en gesê hy wil seks met hulle hê. Peter het daarna die vroue om die beurt verkrag. Geroep Een van die klaagsters het in die proses haar vingers met die mes gesny. Die klaagsters het om hulp geroep. Peter het een van die vroue met die mes in die rug gesteek en weggehardloop. In ’n ander voorval, op 7 Oktober 2018, was ’n klaagster omstreeks 22:00 op pad na haar ouma. Sy het toe drie mans, onder wie Peter, raakgeloop. Hulle het haar na ’n oop stuk grond gesleep. Luidens die klagstaat het een van die onbekende mans en toe Peter die vrou sonder ’n kondoom verkrag. Die beskuldigde bly in aanhouding.