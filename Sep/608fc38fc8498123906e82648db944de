CLARENCE van Wyk, ster-voorryman van Caledon se rugbyspan, het met groot fanfare gemaan dat sy span ’n “opskudding” kan veroorsaak teen die huidige Boland-kampioen, Worcester Villagers. Dít het Son Vrydag berig. Callies het toe Saterdag teen alle verwagtinge in die daad by die woord gevoeg. Hulle het Villa in sy eie agterplaas, Bolandpark, met 20-17 in ’n Boland Top-12-stryd geklop. Dit was ’n opwindende wedstryd wat soms sprankelende spel opgelewer het. Die manne van die Overberg het vroeg reeds bloed geruik toe Lorenzo Swart (heelagter) in die linkerhoek oorgeduik het ná skitterende samespel tussen die voor- en agterspelers. Gepraat van Swart, dié mannetjie was ’n doring in Villa se vlees en het hulle verdedigingslinie gereeld aan flarde geskeur. Swart se blaps naby sy eie doellyn sal hy egter so gou moontlik wil vergeet. Hy het oor sy eie voete geval en die tuisspan se haker, Neil van der Merwe, ’n verspot maklike drie gebied. ’n Blitzkrieg ná rustyd het Callies stewig in die saal geplaas. Ná Dylan Jacobs (skrumskakel) en PJ Bester (senter) se drieë was die telling 20-10. ’n Verdoelde drie deur Villa se Sergeo Van-rhyn (plaasvervanger-flank) het egter gesorg vir ’n naelbyt-einde. Callies moes daarna omtrent walgooi. Benewens Swart het Stephan Fourie (haker) ’n barshou vir Caledon gespeel. Vir Villa het Morné Boshoff (slot) uitgeblink. Die kaptein, André du Toit (flank), was ook indrukwekkend.