DIE Oostelike Provinsie Olifante en BLK gaan nou ’n ver pad stap. Die Oostelike Provinsie Rugbyunie (OPRU) het gister by die Imatu-kantore in die Baai sy nuwe borg, BLK, bekend gestel. BLK en OP het ’n borgskap van vyf jaar beklink. Die geldwaarde van die borgskap is nie bekend gemaak nie. Die OPRU se president, André Rademan, het gesê dit is net die begin. “Borgskappe soos dié met BLK dui daarop dat dinge in die unie baie stabiel is. “Daarom is ons ook vasbeslote dat meer borge soos dié in die toekoms deel van ons sal word,” het Rademan verduidelik. Hy het gesê hoewel hulle nie die bedrag kan bekend maak nie, gee hy die ver­sekering die borgskap sal almal in die unie help. “Die borgskap sluit almal in – ons juniors en die klubs.” Die CEO van BLK, Dave Ricketts, het gesê die Oos-Kaap is een van die redes waarom hulle besluit het om OP te borg. “Die Oos-Kaap is ’n baie belangrike sportprovinsie in Suid-Afrika en OP is een van die unies met die rykste rugbygeskiedenis. “Dit is iets waarvan ons deel wil wees en ons wil dit help uitbou.” OP se breier, Chumani Booi, het gesê behalwe die geld, kan OP weer sy identiteit met BLK bou. “OP se identiteit het die laaste paar jaar verlore gegaan en hierdie is ’n kans om dit weer te vind. “Ons hou van dit waarvoor BLK staan en hulle identifiseer met ons. So, ons kan net bou op wat ons sover vermag het.” 