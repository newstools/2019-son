DIE konstitusionele hof het Dinsdag bevestig dat lyfstraf in private huishoudings onwettig is. Die saak is deur Freedom of Religion South Africa (FOR SA) voor die hoogste hof gebring ná die bevinding van die Suid-Gautengse hooggeregshof in 2017. 'n Pa van Johannesburg is toe skuldig bevind daaraan dat hy sy 13-jarige seun aangerand het. Die pa se verdediging was dat hy sy seun getug het. FOR SA waarsku egter dat die konstitusionele hof se uitspraak 'n gevaarlike presedent skep en uiteindelik families gaan vernietig. Daniela Ellerbeck van FOR SA sê die uitspraak is skokkend. "Dit is skokkend dat die regte van ouers om hul kinders volgens hul eie oortuigens groot te maak en wat hulle glo in die beste belang van kinders is, nie gehandhaaf word nie. Dit skep 'n gevaarlike presedent dat die staat vir mense van geloof kan dikteer hoe om die skrif te lees en uit te leef. Dit takel die reg op geloofsvryheid af." - SowetanLive