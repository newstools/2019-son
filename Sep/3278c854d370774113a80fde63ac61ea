DIE Westelike Provinsie se vrouerugbyspan het Saterdag die mans gewys hoe dit gedoen moet word. Labeeb Levy en Laurian Johannes (afrigters) se span is Saterdag vir ’n derde agtereenvolgende jaar as die kampioen van SA Rugby se provinsiale kompetisie gekroon. Levy dien al geruime tyd in verskillende hoedanighede in die WP se afrigting-strukture. Daar is betroubaar verneem Levy gaan straks volgende jaar by die Stormers se coaching team betrokke wees. Die span het Grens op dramatiese wyse in die skroeiende hitte op City Park in Athlone met 38-32 afgestof. Die Kapenaars moes met ’n geweldige terugvegpoging vorendag kom nadat Grens in die rustyd met 17-10 voor was. Albei spanne het ses drieë aangeteken, maar twee drieë wat kort ná mekaar in die tweede helfte gedruk is, het die deurslag vir die verdedigende kampioen gegee. Die WP-vroue is die enigste Wes-Kaapse span wat vanjaar ’n beker kon wen. Die WP se senior mans – die Currie Cup-span – word deur John Dobson afgerig. Die Streeptruie het vanjaar vir die eerste keer in sy geskiedenis nie eens die uitklopronde van die Curriebeker-kompetisie gehaal nie. Jerome Paarwater (afrigter) se o. 21-manspan kon Saterdag ook nie in die finaal die mas opkom nie. Paarwater se span het in Bloemfontein teen die Blou Bulle oor die laaste hekkie gestruikel. Die span van Pretoria het die eindstryd met 33-27 gewen. Die Kapenaars het die game weggesmyt nadat hulle in die rustyd met 20-3 voor was. Puntemakers: WP – drieë: Kimico Manuel (2), Vuyo Maqholo, Felicia Jacobs (2), Zandiswa Xozwe. Doelskoppe: Maqholo (2), Selladean Pietersen, Kirsten Conrad. Grens – drieë: Xolelwa Diliza, Chumisa Qawe, Akhona Dotwana, Mophy Ngwevu, Nosi Goda, Unam Tose. Doelskop: Chuma Qawe.