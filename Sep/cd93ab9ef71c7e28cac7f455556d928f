KINDERS loop skool vir 12 jaar en hulle sien ’n hele skoolloopbaan uit na hulle matriekafskeid. As daar iets voorval wat verhoed dat hulle dit mag bywoon, kan dit die grootste teleurstelling wees van hulle jong lewe. Dis wat met Keagan Pedro (18) van Northpine en 21 ander leerders aan die Hoërskool­ Bernadino Heights gebeur het. Dit was nadat die skoolbestuur besluit het hulle mag nie die matric ball bywoon nie oor hulle laaste taak te laat ingehandig is. Keagan se pa, Denver (45), meen die skool tree nie reg op nie. Volgens hom het hy vroeër in September uitgevind Keagan mag nie die afskeid bywoon nie. Denver, ’n wewenaar, sê hy was onder die indruk Keagan het die betrokke taak betyds ingehandig. “Ek was geskok toe hy (Keagan) vir my sê hy het dit te laat ingegee, want ek het hom daaroor gevra.” Gevalle “Ek dink die skool is onredelik, want ek het navrae by die Wes-Kaapse onderwysdepartement (WKOD) gedoen oor onder watter omstandighede ’n skool mag weier dat ’n kind ’n matriekafskeid bywoon. “Volgens die inligting wat ek gekry het, mag die skool net in twee gevalle weier dat ’n kind ’n afskeid bywoon. “Dit is wanneer die ouer versuim het om sy finan­siële pligte na te kom – met ander woorde as die kind nie skoolfooie betaal het nie. “Die ander geval is wanneer die kind skuldig bevind is aan wangedrag by ’n dissiplinêre verhoor.” Volgens hom het hy eers gedink dis net sy seun wat nie die afskeid mag bywoon nie. Denver sê egter toe hy die skoolhoof hieroor vra, het hy hom ’n lys van 22 leerders gewys wat nie afskeid toe mag kom nie. “Hulle mag nie eens hulle voete by die skoolsaal sit nie. “Ek verneem net ses van hierdie kinders is geweier weens wangedrag, maar die res word almal geweier net omdat hulle hulle laaste taak laat ingehandig het.” ’n WKOD-woordvoerder, Bronagh Hammond, sê die departement het die skool vir meer inligting gevra oor die beweerde voorval. Hammond sê: “Matriekafskeide is ’n ekstra sosiale aktiwiteit wat nie deur die WKOD beplan óf geadministreer word nie. “Daarom is dit die skoolbeheerliggaam se besluit om te sê of dit gebeur of nie. Die weerhouding van die voorreg om dit by te woon, kan nie beskou word as die aantasting van iemand se reg tot gelykheid of menswaardigheid nie.”