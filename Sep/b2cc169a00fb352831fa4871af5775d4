NAGOYA. – Rassie Erasmus lig vanoggend dalk die wenkbroue deur Schalk Brits Saterdag op agsteman teen Namibië in te span. Die 38-jarige haker kan sal Suid-Afrika in dié groep B-wedstryd van die Wêreldbeker-toernooi in die Toyota-stadion ook aanvoer. Dit kom as ’n groot verrassing aangesien Brits tot dusver in sy hele loopbaan as nr. 2 in die voorry gesak het. Agsteman is ’n spesialis-posisie wat spesifieke vaardighede vereis. Brits is ’n uiters vaardige speler, maar of hy goed genoeg is om die bal agter die skrums te beheer, is heeltemal ’n ander storie. Hy sal ook ’n uiters beweeglike lostrio met Francois Louw in die nr. 7-trui en Kwagga Smith op nr. 6 vorm. Vincent Koch (vaskopstut), Bongi Mbonambi (haker) en Beast Mtawarira (loskopstut) sal in die voorry sak, met RG Snyman en Lood de Jager wat saam op slot die enjin­kamer van die vaste vyf voltooi. Herschel Jantjies (skrumskakel) en sy naamgenoot Elton (losskakel) sal die nuwe skakelpaar vorm. Jesse Kriel (senter) het met ’n dyspierbesering gesukkel en nie Maandag of gister saam met die span by die Ichinomiya-stadion in Nakamura geoefen nie. Kriel is wel deel van Saterdag se span en sal saam met Frans Steyn in die middelveld ingespan word. Warrick Gelant behoort die laaste vesting te beman, met S’bu Nkosi en Makazole Mapimpi wat die agterste driehoek voltooi. Die volledige Bok-groep wat Saterdag teen Namibië gaan uitdraf is: Warrick Gelant, S'bu Nkosi, Jesse Kriel, Frans Steyn, Makazole Mapimpi, Elton Jantjies, Herschel Jantjies, Schalk Brits (c), Francois Louw, Kwagga Smith, Lood de Jager, RG Snyman, Vince Koch, Bongi Mbonambi en Beast Mtawarira. Bank: Steven Kitshoff, Thomas du Toit, Eben Etzebeth, Siya Kolisi, Franco Mostert, Cobus Reinach, Damian de Allende en Cheslin Kolbe.