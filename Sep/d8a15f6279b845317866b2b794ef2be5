FRANCOIS Pienaar is gelukkig oor die samestelling van die Bok-span, maar hy is nie gelukkig met die senter-kombinasie nie. Die voormalige Springbok-kaptein het Suid-Afrika in 1995 tot Wêreldbeker-glorie op eie bodem gelei. Die 52-jarige Pienaar het die naweek by die Cape Town Marathon se Captains Chal­lenge-ontbyt gesê hy dink Francois Steyn moet Saterdag die nr. 12-trui teen die All Blacks in die eerste game van die World Cup teen die Bokke dra. Tot dusver was Damian de Allende en Lukhanyo Am Rassie Erasmus (die Bok coach) se twee eerste keuses vir die Bokke se middelveld in die nr. 12- en nr. 13-trui onderskeidelik. Pienaar stem egter nie saam met dié kombinasie vir Saterdag teen die verdedigende wêreldkampioen nie. Hy verduidelik: “Ons het wêreldklasspelers in ons span, maar ek worry oor sekere kombinasies. “Ek sal baie graag vir François Steyn in die nr. 12-trui wil sien. “Elke span wat tot dusver ’n World Cup gewen het, het ’n nr. 12 in sy span gehad wat ook losskakel kan speel.” Suid-Afrika het in 1995 die World Cup gewen met Joel Stransky op losskakel en Hennie le Roux langs hom op 12. Engeland het in 2003 gewen met Mike Catt op 12 en Jonny Wilkinson op 10. In 2007 was Steyn langs Butch James in die Bokspan wat die rugbyskouspel in Frankryk gewen het. Dit is om dié rede dat Pienaar vir Steyn bo De Allende op binnesenter vir die Bokke verkies. Die 1995 World Cup-wenner meen ook die leierskap van die Bokke gaan ’n deurslaggewende faktor wees. “Alles gaan afhang van hoe die leiers in die span die uitdaging gaan omhels en hoe hulle gaan fokus om games toe te maak. “Ek kan sien ons is sterk in daai afdeling, want ek kan sien die manne werk lekker saam. Ek is baie excited oor ons pak voorspelers. “Ek voel hulle het die vermoë om te domineer. Gunstelinge “Dit gee ons ’n baie goeie kans om die gesogte beker huis toe te bring.” Volgens Pienaar is Suid-Afrika, Nieu-Seeland en Engeland die groot gunstelinge om met die louere in Japan weg te stap. “Ek is ’n direkteur van Saracens in Engeland. Sewe van die spelers in Engeland se span kom van Saracens. “Ek dink enigeen van dié drie spanne kan die World Cup gewen. Een ding is vir seker, dit gaan beslis ’nhumdinger wees.”