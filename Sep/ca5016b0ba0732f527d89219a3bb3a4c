DIE polisie in die provinsie is bekommerd oor hoeveel jong meisies en vroue verkrag en seksueel geteister word. Luidens die misdaadstatistieke in die Oos-Kaap vir 2018-’19 het verkragting met 7,1% toegeneem. Seksuele oortredings het met 10,6% toegeneem. Die afgelope boekjaar was daar 22% meer pogings tot seksuele oortredings. Hierdie ontstellende besonderhede is Vrydag in Zweli­tsha bekend gemaak. Die LUR vir vervoer, veiligheid en skakeling, Weziwe Tikana, en die waarnemende Oos-Kaapse polisiekommissaris, genl.maj. Andries Swart, was daar. Die woordvoerder brig. Tembi­nkosi Kinana sê die syfers is vir die polisie kommerwekkend. Misdrywe Hy beklemtoon: “Hoewel dit nie ’n maklike kategorie is om te polisieer nie, bly ons toegewyd daaraan om die trend te probeer verander.” Kinana voeg wel by die eenheid belas met gesinsgeweld, kinderbeskerming en seksuele misdrywe doen uitstekende werk. Hy sê ook: “Nog iets wat ons bekommer, is dat kontakmisdaad met 4,6% toegeneem het. “Alles in daardie kategorie het toegeneem.” Hoewel eiendom-verwante misdaad met ’n skamele 0,7% afgeneem het, was daar 0,2% meer huisrooftogte. Rooftogte by ondernemings het met ’n skrale 0,9% gedaal. Tikana sê op haar beurt sy het die statistieke geanaliseer en geïnterpreteer. Eindelik het die LUR tot die gevolgtrekking gekom dit is nie goed nie. “Dit wys van die uitdagings wat die land en provinsie het. “Vroue is meestal die teiken van die geweld.” Mobiliseer Tikana beklemtoon: “As department bly ons daartoe verbind om mense veiliger te laat voel.” Sy voeg by die departement sal aanhou om die publiek te mobiliseer om konkrete vennootskappe te vorm. Hulle sal ook strategieë bedink wat geïmplementeer kan word om die geweld stop te sit. Kinana sê die polisie het die verantwoordelikheid om polisiedienste te lewer en veiligheid te verseker, soos uiteengesit in die regering se aksieprogram. Om dié mandaat te vervul, moet die polisie volgens Kinana die publiek gereeld inlig wat die stand van sake is wat misdaad betref. Hy sê: “Die misdaadstatistieke moet gebruik word as vroeë waarskuwings en om operasies om misdaad te voorkom en ander strategieë te versterk.”