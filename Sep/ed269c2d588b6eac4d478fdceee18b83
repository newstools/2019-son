HALLO, Hanoverstraat! Keizersgracht is gister amptelik na Hanoverstraat hernoem. Dít tydens ’n Erfenisdag-seremonie in Distrik Ses. Dit was vir baie mense wat die seremonie bygewoon het hoogs emosioneel omdat dit herinneringe – goed en sleg – teruggebring het van die dae toe hulle nog daar gewoon het. Dis ’n plek waar baie mense se harte, goeie herinneringe en drome gelê het – en jare gelede in ’n oogwink van hulle weggeneem is. Só vertel Abdul Gamiet Waggie, ’n inwoner wat maar net ag jaar oud was toe hy en sy familie verwyder is. “Ek onthou die dag so asof dit net gister was. Ek was ag jaar oud. “Ek het by die huis gekom en ons meubels en al ons ander besittings was agterop ’n trok. Ons moes trek. “Vandag is besonder belangrik en baie emosioneel, maar ek hoop rêrig dis die begin van nog baie meer goed wat sal gebeur,” sê Waggie. Waggie, sy pa, Ebrahim (96), een van die oudste inwoners van Distrik Ses, en honderde ander voormalige inwoners het die seremonie bygewoon. Kaapstad se burgemeester, Dan Plato, het die inwyding gedoen. “Ons hoop hierdie simboliese aksie om die historiese naam Hanoverstraat te herstel, sal die pyn verlig vir diegene wat al daai jare gelede uit die gebied verwyder is. “Ook dat dit hulle sal help om die goeie herinneringe te onthou.” Die mayor het aan die publiek gesê hulle is in die proses om terug te kry wat hulle verdien. “Hierdie proses is nie afgehandel nie. Ander kwessies moet in plek wees en ons verstaan en hoor wat inwoners sê. “Ons wil hê u moet weet dat dit een van ’n paar fases is,” sê Plato. Die minister van landbou, grondhervorming en landelike ontwikkeling, Thoko Didiza, wat ook die seremonie bygewoon het, het aan die inwoners gesê die naam wat verwyder is, dui op die nalatenskap van ’n pynlike en moeilike verlede. “Die simboliek van die renaming van die straat is nóg ’n belangrike stap in die nasiebouproses. Dit gaan oor die bewaring van ons erfenis, asook ons iden­titeit,” meen Didiza.