TWEE mans is Sondag in afsonderlike voorvalle dood in hulle motors gevind. Die een is die middag in Houtbaai aangetref. Hy het agter die stuurwiel gesit met ’n koeëlwond in sy kop. Dit is nog onseker of die man selfdood gepleeg het. In ’n soortgelyke geval is ’n man die aand in Mitchells Plain dood in sy motor gevind. Gebrand ’n Polisiewoordvoerder, lt.kol. Andrè Traut, sê: “Dié man het ook agter die stuur gesit met ’n koeëlwond in die kop. “Die motor se ligte het nog gebrand en die enjin was aangeskakel.” Die bewering wat gemaak word, is dat ’n polisiebeampte wat van diens af was die twee geskiet het. Xavier Ruiters (19) is dood nadat hy drie keer in die rug getref is. Een van sy vriende wat saam met hom was, is in die gesig gewond. Die voorval volg nadat Zane Mentoor, ’n vriend van hulle, by ’n huis in Lilac Crescent doodgesteek is. Xavier en sy vriende is na die huis omdat hulle dit met klippe wou bestook het. ’n Motor het voor die deur gestop, ’n man het uitgeklim en vir Xavier en sy vriende gesê hy is ’n cop en hulle moet plat lê. Volgens ’n ooggetuie het die voorval voor haar huis gebeur. Dié sê die “cop” het ’n gun uitgehaal en op hulle gevuur. Xavier het opgespring en die man het hom na bewering drie keer in die rug geskiet. Hy is op die toneel dood. In Kleinvlei is twee mans die naweek afgemaai. In die jongste voorval is die slagoffer Sondagoggend in Imperialstraat in ’n drive-by shooting koelbloedig doodgeskiet. Die bendegeweld in Lotusrivier het die naweek die lewe van twee mans geëis. In Athlone is Kawsar Hamid (34), ’n Bangladesji, in ’n gewapende rooftog doodgeskiet. Drie mans, onder wie ’n sekuriteitswag, is in dié voorval gewond. In Manenberg is altesame sewe slagoffers die naweek in verskeie skietvoorvalle raak geskiet. Een is noodlottig gewond. Geen verdagtes is nog in enige van die voorvalle in hegtenis geneem nie. Die polisie se ondersoeke duur voort.