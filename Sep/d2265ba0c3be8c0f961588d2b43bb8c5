DIE uurglas loop vinnig leeg vir Stellenbosch se afrigter, Steve Barker. ’n Mens kan die voormalige AmaZulu- en Tuks-breier nie blameer daarvoor as hy klaar fyn poepe gee nie. Drie Premierliga (PSL)-afrigters gepos is. Hulle is Clinton Larsen (Chippa United), Cavin Johnson (AmaZulu) en Lionel Soccoia (Black Leopards). Barker het Stellies laas seisoen tot die Nasionale Eerste Liga-titel gebrei. Maar dié keer is hy ná vyf wedstryde steeds segeloos. Dit sluit twee gelykop uitslae en drie nederlae in. Stellies se eienaar, Remgro, sal oorwinnings begin eis, want hoëprofielspelers soos Morgan Gould, Robyn Johannes, Marc van Heerden en ander se dienste is nie goedkoop nie. Barker het in Junie ’n nuwe kontrak vir vier jaar met die span van die Eikestad gesluit. Maar in Suid-Afrikaanse sokker is ’n kontrak grootliks ’n stukkie toiletpapier. Vir Barker se onthalwe kan ’n mens nie oorbeklemtoon hoe belangrik ’n sege in môre tuiswedstryd teen Black Leopards vir sy bas is nie. Grondslag Barker pleit vir geduld omdat die lede van sy rookie-span nog hulle voete vind in Suid-Afrika se hoogste sokkerliga. Hy sê: “Die grondslag word nog gelê. Niemand het gesê dit gaan maklik wees nie.”