XAVIER Mitchell het sy driekuns aan drieë aan sy ontslape oom Chester Williams en sy ma, Anthea, opgedra. Die talentvolle Mitchell, senter van Albions, het Saterdag in sy span se sege van 42-40 oor die Kaapse Skiereiland-Universiteit vir Tegnologie (KSUT) geskitter. Sy ma is die suster van Wil­liams, die legendariese Springbok-speler wat Vrydag aan ’n hartaanval oorlede is. Mitchell het aan Son bevestig dat sy ma in die hospitaal behandel word vir ’n hartkwaal. Die 22-jarige Mitchell is ’n uitstekende speler wat ’n reuse-bydrae gelewer het tot sy span se oorwinning. Die Top-9-promosiewedstryd om ’n plek in die Westelike Provinsie se Superliga C is in die Dal Josaphat-stadion in die Paarl beslis. Mitchell het ook ’n armband met Chester se naam daarop in die wedstryd gedra. Sedert die klub se ontstaan het Williams en sy familie ’n groot bydrae daartoe gelewer. Dit was toe nog onder die vaandel van die Federasie Rugbyliga. Son kan ook bevestig ’n scout het Mitchell ’n aanbod gemaak om vir KSUT te speel. Mitchell, wat tans werkloos is, sal ongelukkig te oud wees om in 2020 vir die studente van Bellville in die Varsity Shield-kompetisie te speel. Albei spanne het ses drieë in ’n lewendige en spannende stryd gedruk. Die twee strafskoppe en drie doelskoppe van Albions se skrumskakel Bjorn-Lindyn Wicklow was deurslaggewend. Albions is nou boaan die puntelys. KSUT is ook nog in die wedloop.