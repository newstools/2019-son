’N KORTSLUITING is moontlik die oorsaak van ’n 77-jarige vrou se dood. Die polisie het ’n geregte­like doodsondersoek-dossier geopen nadat die vrou in ’n brand in Orchidstraat, Lentegeur, omgekom het. Konst. Sandiswa Belinda Saula, polisiewoordvoerder, sê die brand wat gister omstreeks 00:40 uitgebreek het, is moontlik deur ’n elektriese fout veroorsaak. Jermaine Carelse, woordvoerder van die Stad Kaapstad se brandweer- en reddingsdienste, sê 14 personeellede is na die huis uitgestuur. “ ’n Brandweerwa en drie ondersteuningsvoertuie is na die adres gestuur. Toe die beampte in die eerste ondersteuningsvoertuig by die huis aankom, was ’n semi-losstaande woning daar aan die brand en een persoon is vermis.” Carelse sê toe hulle die perseel deursoek het, het hulle op die vrou se lyk afgekom. “Die vrou het blykbaar weens rookinaseming gesterf. “Die brand is omstreeks 01:45 geblus,” sê hy.