PORT ELIZABETH. – Die polisie het ’n manhunt begin na die verdagtes wat Maandag by ’n skietery betrokke was waarin ’n meisie (6) deur ’n dwaalkoeël in die kop gewond is. Volgens ’n polisiewoordvoerder, Priscilla Naidu, is daar omstreeks 17:00 in Helenvale skote afgevuur terwyl die meisie voor haar ouerhuis op die sypaadjie in Kobusstraat gestaan het. Naidu sê daar is nog nie vasgestel wie die skote afgevuur het nie. Sy sê die kind is in die hospitaal opgeneem. Ná die voorval het die waarnemende provinsiale polisiekommissaris, genl.maj. Andries Swart ’n 72 uur-aksieplan in werking gestel om die verdagtes aan te keer. ’n Saak van poging tot moord word ondersoek. Swart het dadelik ’n span beamptes aangestel om die verdagtes op te spoor. Swart het die voorval ten sterkste veroordeel en ook die gemeenskappe in die gebied gevra om met die polisie saam te werk. Hy het versoek dat hulle nie misdadigers soos dié moet huisves nie. Persone met inligting kan speurkonst. Mario Malgas by 082 442 1816 of die Gelvandale-polisie by 041 402 2018 bel.