MEER as 400 kg se gemors is op een dag op strande in die Strand opgetel. Coastal Hire – in samewerking met Plastics SA – het die inisiatief geneem en op 21 September, Wêreldskoonmaakdag, ingespring om die strande op te ruim. Die dag het saamgeval met Recycle SA Week, wat geduur het van 16 tot 21 September. Volgende maand gaan Coas­tal Hire ook Robbeneiland toe om daar skoon te maak. Tot 76 werkers sal gaan help. Matthew Murphy van Coastal Hire se Claremont-tak sê: “Robbeneiland is ’n Wêreld­erfenisgebied en belangrik vir Suid-Afrika. Ons kan nie wag om daar skoon te maak nie.” Kompetisie Die skoonmaakspanne bestaan uit personeel, familie, vriende en klante uit verskillende gemeenskappe. Coastal Hire het ook ’n kompetisie op die dag gehou. ’n Gift voucher van R500 is gegee vir die persoon wat die meeste rommel opgetel het. Phronesia Zauwah het 30 kg se rommel opgetel. Nelia Swart het ook ’n prys gewen vir die vreemdste item wat opgetel is – ’n tas. John Kieser van Plastics SA sê dis die 23ste jaar dat hulle betrokke is by die projek. Hy sê hulle werk almal saam en het een doel – om soveel moontlik rommel op te tel. “Ons wil ook Suid-Afrikaners leer om op ’n verantwoordelike manier van hulle rommel ontslae te raak,” voeg Kieser by.