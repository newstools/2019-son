NIEMAND kan die Kaapse suidooster blameer as hy dink hy’s royalty nie, want dié waai tog te lekker met die besoek van Harry en Meghan, die hertog en hertogin van Sussex. Die twee royal lovebirds het Maandagmiddag hulle besoek aan Suid-Afrika in Nyanga begin. The Justice Desk, ’n organisasie sonder winsbejag, het hulle by die Trinity Methodist Church ontvang. The Justice Desk word gesteun deur die Queen’s Commonwealth Trust, waarvan Harry die president en Meghan die adjunkpresident is. Dié NGO leer kinders oor hulle regte, selfbewussyn en veiligheid. Die program bied ook selfverdedigingsklasse en vrouebemagtigingsopleiding vir jong meisies in die gemeenskap aan. Almal was jolig en jong tradisionele dansers het hulle ding gedoen terwyl almal gewag het op die koms van die royals. Die royals het een van die werksessies bygewoon. Meghan het ’n toespraak gehou vir kinders en vroue van Nyanga. Volgens People.com was Meghan se swart-en-wit maxi wrap-rok van Mayamiko – ’n Malawiese handelsmerk. Malawi is ook een van die lande wat hulle gaan besoek. Daarby het sy swart Castañer wedges gedra. Sy en Harry het drukkies aan kindertjies uitgedeel en saam gedans toe hulle by die kerk instap. Lede van die gemeenskap was egter nie so gelukkig nie. Twee gemeenskapsaktiviste het gesê die gemeenskap is eers op die laaste minuut ingelig dat die paartjie daar gaan wees. Die royals het ook dan later die middag die Distrik Ses-museum besoek as deel van Erfenismaand om oor die geskiedenis van die area te leer en met inwoners te praat. Hulle het toe die dag afgesluit met ’n besoek aan die Homecoming Centre, waar hulle aan ’n kookaktiwiteit deelgeneem het. Op Erfenisdag het hulle die Auwal-moskee in die Bo-Kaap besoek. Dit is die oudste moskee in die land. Voor dié besoek was hulle langs die Monwabisi-strand ter onder­steuning van die Wave of Change-veldtog.