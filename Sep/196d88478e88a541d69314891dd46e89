’N COP wat die gemeenskap skel en hom na bewering soos ’n gangster gedra, word uitgewys as die ou wat ’n man in Blue Downs doodgeskiet en nog een gewond het. Inwoners van Greenlands in Bellville-Suid soek geregtigheid. Die cop is nog nie gearresteer nie. Die betrokke cop, beweer die gemeenskap, het Zayvyer Ruiters (19) koelbloedig doodgeskiet en sy vriend Delmore Wilson (27) in die gesig geskiet. Die voorval het Vrydagaand in Lilacstraat gebeur. Wilson is Saterdag uit die hospitaal ontslaan. Zayvyer se hartseer ma, Elizabeth Ruiters (41), beweer die cop was dronk op die moordtoneel en het voor die ander cops op die toneel die mense met sy vuurwapen gedreig. Elizabeth sê: “Ek het hom op die toneel gekonfronteer. “Hy het binne my gesig erken hy het my kind doodgeskiet. “Die polisie op die toneel het sy gun gevat nadat die gemeenskap oproerig geraak het oor hy die mense met sy gun dreig. “Hulle het hom net na die polisiestasie geneem en weer laat gaan. “My kind het in ’n poel water gelê en hy het swaar asemgehaal. Ek het langs hom op die grond gaan lê. Sy asemhaling het al hoe swakker geword. “Toe die ambulans kom, het die paramedici vergeefs probeer om hom in die ambulans te red.” Volgens Wil­son, wat steeds pyn het, weet hy nie hoekom die cop hulle geskiet het nie. Hy sê: “Die cop het uit ’n grys Polo geklim en op ons begin skiet. Hy het eerste vir my geskiet en daarna vir Zayvyer. Ek kon twee skote hoor hoe hy Zayvyer skiet.” Wilson se pa, George (46), sê hulle soek geregtigheid. ’n Omgekrapte George beweer die betrokke cops hang saam met die Terrible Joster gang uit. Shantel Loft sê: “Hy het eers vir Delmore voor die kop geskiet en toe drie keer vir Zayvyer in die rug. “Nadat hy die kinders geskiet het, het hy kliphard gesê: ‘Vrek, julle n****rs.” Kapt. FC van Wyk, ’n polisiewoordvoerder, het die voorval bevestig. Hy het gesê sake van moord en poging tot moord word ondersoek.