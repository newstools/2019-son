ONTHOU om 29 September te diarise. Dís wanneer die vonke op die Westridge-sportveld in Mitchells Plain gaan spat. Dis mos wanneer die laaste vier klubspanne in Safa Cape Town se aanloklike bekerkompetisie, die Coke Cup, in die ring klim. Hanover Park FC, Crystal Palace, Norway Parks en Woodlands United glo almal hulle het die nodige BMT om hulle plek in die eindstryd te bespreek en koelkop te bly om te wen. Dié skouspel word op 13 Oktober beslis. Hanover Park se Brasse vanni Park is ongetwyfeld een van die gunstelinge – veral nadat hy die Juvie Boys, oftewel Juventus, in ’n bulstryd­ in Khayelitsha geklop het. Riedwaan Anthony, eienaar, se span het met 3-0 op penalties geseëvier nadat die telling ná speeltyd 0-0 gelykop was. Die veteraan-doelwagter Gary Jassman was Hanover Park se held. Beurt Jassman het ongelooflik ál die penalties gesave – ’n ware yster voor die doelhok. Nou wag Crystal Palace van Manenberg volgende om te kyk of hy Anthony-hulle kan stuit. Goodwin Lewis (afrigter) se Palace-span het op sy beurt die tweemalige kampioen Rygersdal (2006 en 2017) in Dunoon met 2-1 geklop. Danny Bowers en Warren Jacobus het die doele vir die Manenberg-elftal aangeteken. Reagan Jacobs het die sukses vir Rygersdal behaal. Intussen het Norway Parks teen Only The Brave van die Heideveld LFA bloed gesweet om net-net met 1-0 te wen. Die Maitland-elftal sal die 2007-kampioen, Woodlands United, volgende pak. Woodlands het sy plek in die semi’s bespreek nadat hy SSS Academy met 5-4 (1-1) op penalties geklop het. Van die vier spanne in die halfeind is dit net Hanover Park (2009 en 2012) en Woodlands wat reeds sukses behaal het in dié prestigeryke bekerkompetisie wat die drama­ en opwinding al die afgelope 23 jaar bring.