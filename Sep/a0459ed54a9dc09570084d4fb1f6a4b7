DIE vinnige reaksie van die polisie en lede van ’n privaat veiligheidsmaatskappy het gelei tot die inhegtenisneming van twee gewapende verdagtes kort nadat ’n onderneming in Milnerton beroof is. Lt.kol. Andrè Traut, ’n polisiewoordvoerder, sê vyf rowers het gister personeel by ’n rekenaarwinkel in ’n Milnertonse winkelsentrum oorval en met rekenaartoerusting gevlug. “Die sentrum se securities het hulle agternagesit. Tydens ’n high speed chase het die rowers op die hoek van Giel Basson- en Uys Krige-rylaan teen ’n motorfiets gebots. “Die verdagtes het van die toneel gevlug en op die hoek van Giel Basson-rylaan en Voortrekkerweg weer teen ’n ander voertuig vasgery, waarna hulle te voet gevlug het.” Traut sê lede van die cops se blitspatrollie en Parow-polisiestasie het twee van die verdagtes in hegtenis geneem. Die vuurwapen wat in die rooftog gebruik is – 9 mm-pistool – en die gesteelde goedere is in hulle besit gevind. Intussen soek die polisie die ander drie verdagtes wat weggekom het. Traut sê die twee verdagtes sal eersdaags in die Kaapstadse landdroshof verskyn op aanklag van gewapende roof, die besit van ’n ongelisensieerde vuurwapen en roekelose en/of nalatige bestuur.