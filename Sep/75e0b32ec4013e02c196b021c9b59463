OUDTSHOORN. – Hy het net die instruksies uitgevoer van Magdaleen Titus, vrou van die vermoorde stafsersant Preston Titus. Só het Sixabiso Klip dié week in die rondgaande hooggeregshof getuig. Klip was Magdaleen se chauffeur. Ná die moord is hy ingevolge ’n pleitooreenkoms met die staat tot 15 jaar tronkstraf gevonnis. Klip hou vol hy het net gedoen wat hy beveel is toe hy Preston se vermeende moordenaars, ene Vusumzi en Justice Mooi, na die egpaar Titus se huis op die weermagbasis gevat het. Vusumzi is nooit opgespoor nie. Henk Carstens, Magdaleen se regshulpprokureur, het Klip na die getuiebank teruggeroep. Carstens wou sekere aspekte opklaar wat haar vorige regsverteenwoordiger glo nie opgehaal het nie. Hy het aan Klip gesê Magdaleen beweer dit was hy wat die moord op Preston beplan het. Hy het dit ook aan Klip gestel dat die ondersoekspan, kapt. Deon Bouwer en AO Martin le Roux, sy bekentenis haastig agter die rug wou kry. Dít is gedoen om Magdaleen en Natasha Stuurman op dieselfde dag in hegtenis te neem. Volgens Carstens is dit ook gedoen sonder dat ’n regsverteenwoordiger by was. Klip hou vol hy is nie gedwing om dit af te lê nie. Vreemd “Ek het net gevoel ek wil dit doen,” het hy gesê. Volgens Klip het Magdaleen vir hom ’n prokureur gehuur nadat sy ma nie daarin kon slaag om een aan te stel nie. Carstens wou by Klip weet of dit nie vreemd is om helder oordag na ’n huis op die weermagbasis te gaan om iemand te vermoor nie. Hierop het Klip geantwoord dat dit ’n opdrag van Magdaleen was. Die prokureur wou ook weet waarom hy die twee mans by hulle aankoms in Oudtshoorn gevra het of hulle vuurwapens saamgebring het. Klip het weer geantwoord dis omdat Magdaleen so gesê het. Die twee het vir Klip gesê hulle kon dit nie kry nie, maar hulle het messe saamgebring. Volgens Klip het hy die Donderdagmiddag – die dag voor die moord – besluit hy wil nie in die huis wees nie. Hy het toe buite gaan rook. Hy het gesê: “Ek het die twee mans ’n ruk later laat weet daar is bure in die omgewing en dat hulle nie die moord moet pleeg nie.” Willem Olivier, mede-eienaar van ’n sekuriteitsmaatskappy, het gister getuig hulle het in 2013 ’n alarmstelsel in die Titusse se woning ingesit. Dis van 25 November tot 3 Desember 2017 nooit aangeskakel nie. Regter Nolwazi Boqwana hoor die saak aan.