’N BEWAARDER van die departement van korrektiewe dienste (DKD) word in ’n hospitaal behandel. Dis ná ’n steekvoorval Sondagoggend waarin ’n inmate dood is. Die voorval het in die St. Albans-gevangenis se Me­dium B-afdeling gebeur. In ’n verklaring sê Singabakho Nxumalo, ’n DKD-woordvoerder, die inmate het die bewaarder aangeval, waarna hy doodgesteek is. Die bewaarder is in die nek gesteek. Die misdaadtoneel is onmiddellik afgesper sodat die polisie al die moontlike bewyse kan versamel. Nxumalo sê: “DKD monitor die situasie in die gevangenis en sal seker maak dat omstandighede so gou moontlik stabiliseer.” Senior bestuur van die DKD sou ook die tronk besoek om gebrief te word oor die voorval. DKD sê meer inligting oor die voorval sal verskaf word eers wanneer die aanvanklike ondersoek afgehandel is. Nxumalo sê: “Die voorval is baie unfortunate, want net ’n paar maande terug het DKD ’n nasionale taakspan na St. Albans gestuur om die operations in die sentrum te stabiliseer.” Berading is gereël vir diegene wat betrokke was by die voorval. Time-bomb Die naam van die inmate wat dood is, is teen laat gistermiddag nog nie bekend gemaak nie. Golden Miles Bhudu, die stigter van die South African Prisoners Organisation for Human Rights (SAPOHR), meen nou die St. Albans-gevangenis is ’n ticking time-bomb. Bhudu sê: “Die hele voorval kon vermy gewees het as die nasionale kommissaris van DKD sy beloftes van twee weke terug nagekom het om die tronk saam met my te besoek.” Hy vrees dat dié tipe voorvalle in nog tronke in die land sal voorkom as gevangenes se regte nie geag word nie. Bhudu meen St. Albans sukkel al jare met bendebedrywighede en “prison-guard brutality”.