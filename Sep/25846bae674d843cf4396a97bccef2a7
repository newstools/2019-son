DIE matriekklas van 2019 betree binnekort een van die uitdagendste en waarskynlik die belangrikste tye van hulle lewe – die finale matriekeksamen. Dis net vier weke tot die begin van die Nasionale Senior Sertifikaat-eksamen en kandidate word aangemoedig om van alle beskikbare bronne gebruik te maak. Debbie Schäfer, Wes-Kaapse minister van onderwys, sê haar departement is daartoe verbind om kandidate op elke moontlike manier te ondersteun om matriek te slaag en uitstekende resultate te behaal. “Die belangrikheid van die oefen van eksamenvrae kan nie genoeg beklemtoon word nie. Sukses “Daarom het die departement eksamenvraestelle aan alle leerders beskikbaar gestel.” Schäfer sê kandidate moet hulle eksamenuitslae in Junie gebruik as ’n aanduiding van wat hulle sterk en swakker vakke is. Hulle moedig alle kandidate aan om daaraan te skaaf voor die eindeksamen. “Jou sukses sal afhang van wat jy in jou studies belê. Dít hang weer af van hoe jy jou tyd gebruik, hoe hard jy studeer, en dat jy gefokus, positief en gesond is. “Ons wens alle skole en alle kandidate alle sukses toe in die finale eindstryd van die NSS-eksamen,” sê Schäfer.