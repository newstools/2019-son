'N VERMEENDE rower veg om sy lewe in 'n hospitaal in Limpopo nadat 'n groep inwoners hom aangeval en sy penis afgesny het. Die man is een van drie verdagtes wat na bewering bankkaarte in Tzaneen gesteel en die eienaars gedwing het om hul PIN-nommers te gee. Kol. Moatshe Ngoepe, 'n polisiewoordvoerder, sê die rowers het Dinsdag om 09:00 'n vrou se bankkaart gesteel en geld by 'n OTM in Bungeni Bar getrek. Minute later het sy 'n SMS van haar bank gekry wat wys dat geld by 'n nabygeleë vulstasie getrek is. Toe sy by die vulstasie aankom het sy die drie verdagtes identifiseer. 'n Groep inwoners het toe die verdagtes met stokke, klippe, sementblokke en sjambokke aangeval. Een van die verdagtes is toe deur 'n groep mans neergehou waarna sy broek afgetrek en sy penis afgesny is. Die man is na 'n nabygeleë hospitaal geneem waar hy steeds in 'n kritieke toestand is. Paramedics het glo sy penis in 'n boks ys gesit en aan die hospitaal oorhandig. - News24