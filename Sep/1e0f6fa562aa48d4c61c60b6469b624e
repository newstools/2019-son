PLEKS van oplossings soek, systap die Noord-Kaapse departement van gesondheid die Namakwalandse verpleeglui. Dis hoe plaaslike verpleeglui voel wat nou al langer as ’n week op ’n sloerstaking is. Ondanks talle gesprekke om ’n tafel, het die owerhede nog met geen werkbare en positiewe planne vorendag gekom nie. Tydelik ingevoerde en duur agentskap-verpleegsters doen intussen die plaaslike verpleegsters se werk. Laasgenoemde is sedert 2 September op ’n sloerstaking oor griewe, probleme en haglike werktoestande. Sover bekend, is dié vreedsame sloerstaking die eerste in sy soort deur verpleeglui in die Springbok-omgewing. Intussen het die departement ’n interdik teen die stakers gekry pleks van oplossings, beweer vakbond-verteenwoordiger. Dit beteken verpleeglui mag nie verder by die departement se kantore inteken en vergader nie. Volgens ’n verpleegster vergader hulle nou elke dag by die kantore van die mynwerkersvakbond NUM in Springbok. Bestuurder Dinsdag het sowat 63 verpleegsters van die omgewing weer by die NUM opgedaag. Hulle was steeds vasbeslote om die departement tot ander insigte te bring. Kamila van Wyk is onlangs hier aangestel as bestuurder van verpleegdienste (aflos-matrone) by die Dr. Van Niekerk Hospitaal. Volgens haar het sy laas week alleen in die kraamsaal gewerk. “Ek moes aan die begin van die staking dag- en nagskof werk, want hier was niemand nie. Die dokters los my darem soms af.” Deon Olivier, waarnemende provinsiale sekretaris en bestuurder van die gasvryheids­vakbond Hospersa, het ook vandeesweek in Springbok aangekom om die stakers te onder­steun. Hy het gesê: “Dit is duidelik dat die gesondheidsdepartement nie baie omgee vir die verpleegsters van Namakwaland nie. “Toe verpleeglui in Kuruman en selfs in Kimberley griewe gehad het, was die LUR vir gesondheid baie gou om na hulle te luister.” Dinsdag sou die gesondheidsdepartement en hoofde 12:00 saam met verteenwoordigers met drie party-alliansies vergader om die krisis te bespreek. Galerekwe Mase Manopole, die LUR vir gesondheid, het die ontmoeting egter na 16:00 verskuif omdat sy “ander belang­riker sake” gehad het, sê Olivier. Spandeer Volgens hom is dit ’n bewys daarvan dat die LUR nie die griewe en probleme van die verpleeglui as ’n prioriteit beskou nie. Olivier sê dis onverstaanbaar waarom die departement groot koste aangaan om agentskap-verpleegsters in te voer, pleks daarvan om die geld aan die plaaslike verpleeglui te spandeer.