NIKS sal die vyfjarige Kaithlyn Wilson terugbring nie. Nie eens ’n lewenslange vonnis vir haar moordenaar nie. Dit is die gevoel van Kaithlyn se pa, Johnie Cloete (40), van Riebeeck-Wes. Jonathan “Tandjies” Heyns is Dinsdag in die Kaapse hooggeregshof 'n lewenslange vonnis opgelê vir die vyfjarige se moord. Hy en Kaithlyn se ma, Yvonne, was in 'n verhouding voor hy die moord gepleeg het. Sy het ’n aand voor die moord vir Tandjies afgesê. Kaithlyn het die middag van Sondag, 30 Julie 2017 buite haar ouerhuis in Riebeek-Wes verdwyn. Haar lyk is ure later gevind in ’n doringbos op ’n plaas naby waar sy verdwyn het. Sy was in ’n wit laken toegedraai. Die nadoodse ondersoek het aangedui Kaithlyn is versmoor. “Tot vandag toe kan hy nie erken hy het my kind uit spite vermoor nie. Daai man het geen berou getoon nie. Hy was liewer onbeskof en het na die vonnisoplegging vir Yvonne uitgelag en gesê hy worry tog nie want sy het nogsteeds nie ’n kind nie.” Heyns se medebeskuldigde, August Swarts, is ses jaar tronk toe gestuur vir sy rol om Kaithlyn se lyk in die bosse te dump. Volgens hom was hy nie bewus dit is Kaithlyn se lyk in die kruiwa wat hy tot in die bosse moes stoot en leegmaak nie. Cloete sê Kaithlyn was sy hart se punt. “Ek het ’n ouer seun. Hy was netso kwaad toe hy hoor Tandjies was nog tot die bitter einde kwaad.” Hy sê as hy te veel verlang na haar, gaan maak hy haar graf skoon en spandeer tyd daar.