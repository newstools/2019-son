KOBE. – Gregor Townsend, afrigter van Skotland, kon Maandag ’n sug van verligting slaak. Dit kom nadat sy span sy World Cup-veldtog met ’n bonuspunt-sege van 34-0 oor Samoa in ’n Groep A-kragmeting in Kobe se Misaki-stadion weer op koers gekry het. Die Skotte was in die rustyd reeds met 20-0 voor. Townsend was uiteraard gellukkig met sy span se vertoning veral in die eerste helfte. Hy is egter bewus dat die job nog ver van gedaan is. Sy span het nou ag dae om vir hul volgende game teen Rusland op 9 Oktober voor te berei.  Vier dae later kom hulle in hul laaste game van Groep A, teen die gasheerspan, Japan, te staan. Townsend het oor sy span se vertoning gesê: “Die eerste helfte was uitstekend in die manier hoe ons verdedig het. Ons het druk toegepas met ons skoptaktiek en vaste fasette. “In die tweede helfte het ons nie so goed begin nie. Die spel het in daai eerste 10 minute bietjie los geraak. Ek was egter baie gelukkig met die span se werkverrigting. “Ons sou baie teleurgesteld gewees het om nie ’n bonuspunt uit die game op te tel nie. Ons het drie drieë aangeteken met 10-15 minutes oor. “Ons is almal verheug om daardie bonuspunt te kry. Daar bly nog twee games oor. As ons speel soos ons vandag gespeel het - en ons verbeter in ’n paar aspekte van ons spel - is ons nog op koers in die World Cup.” Puntemakers:  SKOTLAND - drieë: Sean Maitland, Greg Laidlaw, strafdrieë (2), doelskoppe: Laidlaw, strafdoel: Laidlaw. SAMOA - 0