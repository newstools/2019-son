DIE Nelson Mandelabaai Munisipaliteit (NMBM) en die Nelson Mandelabaai Sakekamer stamp koppe. Die een het die ander sleggesê en dit gaan nie goed af nie. Verlede week het die sakekamer ’n ope brief aan die burgemeester, Mongameli Bobani, en sy komitee gerig. “As georganiseerde besigheid wil ons graag ons ontevredenheid teenoor die huidige disfunksionele toestand van die NMBM uitspreek. Onsekerheid “Ons is diep bekommerd oor hoe die omgewing agteruitgegaan het, wat dit baie moeilik maak vir besighede om volhoubaar en mededingend te wees,” lui die brief. Die sakekamer sê hy is van mening dat die munisipaliteit nie voldoende dienste lewer of sy finansiële verpligtinge nakom nie. Hy is ook bekommerd omdat vele vakante poste in die munisipaliteit nie gevul word nie. Die sakekamer meen dit veroorsaak onsekerheid en onstabiliteit in die munisipaliteit. Dit sluit in die poste van finansiële hoofbeampte en stadsbestuurder. Nog ’n area van kommer is misdaad in die stad. “Ten spyte van die kommerwekkende toename in ernstige misdade, lyk dit of die munisipaliteit disinter­ested is. Die munisipaliteit moet die basics regkry en sy verordeninge toepas,” sê die sakekamer. Die vuilheid van die stad is volgens hom ’n oorsaak van die ineenstorting van basiese dienslewering. Dit het ’n negatiewe invloed op die lewenskwaliteit en gesondheid van die inwoners. “Ons is gekontak deur mense wat internasionale beleggers na die stad bring wat kla oor hoe vuil die plek is en hulle is afgesit,” sê die brief. Die sakekamer kla ook oor padmerke wat fade, stukkende straatligte en pot­holes, wat tot ernstige padongelukke kan lei. Hy sê in die brief ook die manier hoe raadslede hulle op vergaderings gedra, is ’n nasionale verleentheid. Die sakekamer sê die regering se foute kan onrus veroorsaak. Dit kan gesien word in die toename in optogte en die beskadiging van munisipale infrastruktuur. Bobani het kort ná die uitreiking van die brief sy eie verklaring uitgereik. “Die brief is oneerlik, disrespectful en buite die orde.” Hy sê hulle het te ver gegaan deur aan die munisipaliteit voor te skryf wat om te doen. Bobani wonder watter tools die sakekamer gebruik het om tot sy gevolgtrekking te kom. “ ’n Mens kan nie help om aan te neem hulle volg die narrative van donker magte wat wil hê die munisipaliteit moet onder administrasie geplaas word nie,” sê Bobani. Hy voeg by die munisipaliteit is in ’n gesonde finansiële toestand, want aan die begin van September het hy R419 miljoen kontantbates gehad. Die burgemeester voeg by die bates van korttermyn-beleggings in die bank is meer as R3,4 miljard. Vullistrokke Bobani sê die direktoraat van openbare gesondheid werk klokslag om onwettige dumping sites skoon te maak en ook om gereeld die vullis te verwyder. Die munisipaliteit beoog om meer vullistrokke by te voeg by die huidige vloot. Bobani sê hoewel die munisipaliteit se deure steeds oop is vir die sakekamer, sal hy nie sulke oneerlikheid duld nie.