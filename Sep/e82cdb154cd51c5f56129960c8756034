CAPE Town City se spelers móét begin verantwoordelikheid neem. Daar is net sóveel wat sy coach, Benni McCarthy, kan doen; die res is in die spelers se hande. Die spelers kom eenvoudig nie die mas op nie, en dís wat tans fout is. Aanskoulike en vloeiende sokker beteken niks as City nie wedstryde wen nie. Die klub het dié seisoen ook behoorlik cash gesplash op versterkings. Hy het baie bestee aan hoëprofiel-spelers soos Abbubaker Mobara, Fagrie Lakay en Mpho Makola. McCarthy is nou in sy derde seisoen by City. Daar is gehoop dat hy glorie in die Premier-sokkerliga (PSL) sou behaal met sy aanwinste. Maar ná ses wedstryde is sy span 12de op die puntelys van 16 spanne. So, dinge lyk nie so rooskleurig soos City verwag het nie. Dis omdat die Citizens erg drooggemaak het teen spanne wat hulle eintlik moes geklop het. Veral teen Kaizer Chiefs, SuperSport United en Golden Arrows het City se spelers net deur die motions gegaan. Wees verseker McCarthy gaan môre niks drama van sy spelers vat nie. Hulle wegwedstryd teen sy voormalige span Orlando Pirates begin 15:30. City sal beslis die wind uit die Seerowers se seile haal as hy hulle lopie van vier onoorwonne wedstryde in alle kompetisies beëindig. Son is ingelig McCarthy se Oostenrykse speler, Roland Putsche, sal wel speelkans kry. Dit gaan ook interessant wees om te sien watter kombinasies McCarthy probeer.