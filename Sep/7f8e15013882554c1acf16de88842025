VIER verdagtes is gearresteer nadat hulle in besit betrap is met vuurwapens wat aan twee vermoorde wetstoepassers behoort het. Die wetstoepassers is Woensdagmiddag in Philippi, enkele ure voor die arrestasies, doodgeskiet. Hulle was besig om werkers te beskerm wat met 'n konstruksieprojek besig was toe daar op hulle losgebrand is. Lt. Kol. Andre Traut, 'n polisiewoordvoerder, sê 'n operasie deur speurders verbonde aan Operation Lockdown het hulle gelei na die verdagtes, vier mans tussen 19 en 33 jaar oud, en 'n 23-jarige vrou. Die verdagtes is in die Ramaphosa informele nedersetting in besit gevind van vuurwapens (drie Glocks en 'n Norinco), vyf magasyne en 45 rondes ammunisie. Twee van die Glocks behoort aan die vermoorde wetstoepassers. Die verdagtes is arresteer vir die onwettige besit van vuurwapens en ammunisie en sal binnekort in die Athlone-landdroshof verskyn. Traut sê die soektog na die moordenaars duur voort en "als moontlik gaan gedoen word om hulle vas te trek". JP Smith, mayco-lid belas met veiligheid en sekuriteit, sê: "Ons het lede verloor wat hul lewens gegee het om ander te beskerm terwyl hul families ook geliefdes en broodwinners verloor het." Smith het by gemeenskappe gepleit om die gereg asook beamptes wat hulle veilig moet hou te respekteer. Dan Plato, Kaapstadse burgemeester, het sy medelye met die beamptes se familie gedeel. Enigeen met inligting kan brig. Bhekie Khumalo bel by 082 556 8642. Dit kan anoniem ook gedoen word. Die misdaadlyn (08600 10111) kan ook gebel word.