PROGRESS het Saterdag op die Sentrale Veld in Uitenhage maalvleis gemaak van PE-Polisie. Hulle het in dié twee spanne se Superliga-kragmeting met 71-5 geseëvier. Progress se breier, Eric Toring, sê hulle is ’n bietjie verbaas oor hoe maklik hulle Polisie geklop het. Toring sê: “Ons het gedink dit gaan baie moeiliker wees. Dis glad nie wat ons verwag het nie. “Ons game plan was skerp en die spelers op die bench het ’n goeie impak gemaak.” Toring sê hulle het so ver gewen omdat Polisie net nie genoeg balbesit gehad het nie. “Ons het die bal heeltyd probeer wyd werk en dit het goed vir ons gewerk,” vertel hy. “Die span se dissipline was uitstekend en dit het alles bygedra tot die uitslag.” Die breier sê hy en sy span is reeds gefokus op die wedstryd volgende week teen Tryging Stars. Toring sê: “Ons kan maar net fokus op die volgende wedstryd. “So, dit maak nie saak wat boaan die log gebeur nie, ons moet net die volgende wedstryd wen.” Aberdeen 48, African Bombers 26; Windvogel 20, Kwaru 13; Hankey 45, Despatch 31; Jeffreys Bay 19, Gardens 24; Missionvale 34, Spring Roses 22; Motherwell 68, Brumbies 22; Kruisfontein 42, Trying Stars 24; Progress 71, PE-Polisie 5; Suburban 12, Wallabies 3; Park 47, Madibaz 19; Harlequins 47, Born Fighters 21; Star of Hope 22, United Barbarians 17.