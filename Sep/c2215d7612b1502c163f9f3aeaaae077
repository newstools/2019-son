BAFANA Bafana se vriendskaplike wedstryd teen Zambië kan die naweek uitgestel word weens vreemdelingehaat-aanvalle. Volgens Thabiso Mosia, joernalis van SABC Sport, kan die kragmeting in die weegskaal hang weens die vreemdelingehaat wat Gauteng beïnvloed het. Sport24 berig dat betogers en plunderaars die afgelope paar dae buitelanders in verskillende dele van Gauteng geteiken het. Volgens Mosia het die aanvalle die Zambië-sokkervereniging voor die wedstryd Saterdag in die Nkoloma Stadion in Lusaka onder druk geplaas. Die afskop vir Saterdag se wedstryd is vir 15:00 geskeduleer. Die Bafana-afrigter, Molefi Ntseki, en sy groep is tans in Johannesburg en sal na verwagting Donderdag na Zambië vertrek. Dit is die eerste amptelike wedstryd van Ntseki sedert hy die afgelope naweek permanent aangestel is. Volgens Mosia probeer Safa tans ’n plaasvervanger as teenstander vind as die wedstryd nie plaasvind nie. Hierdie wedstryd teen Zambië is deel van die voorbereiding vir die 2021 Afcon-kwalifiseerders wat in November begin.