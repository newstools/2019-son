SHAUN Veldsman, bekende rugbyskeidsregter, se eindfluitjie het geblaas. Die 52-jarige van Robertson en veteraan van twee Wêreldbekers het ná die onlangse Curriebeker-eindstryd tussen die Cheetahs en die Leeus in Bloemfontein aangekondig hy tree uit. Veldsman was die afgelope 12 jaar uitsluitlik ’n TMO (TV-skeidsregter) nadat ’n ernstige kniebesering hom verhoed het om verder as veldskeidsregter te blaas. Hy sê dis maar blote toeval dat hy ’n ref geword het. “Ek was destyds onderwyser in my geboortedorp, Bonnievale, en eendag het hulle ’n skeidsregter gesoek vir die derde span se wedstryd. Dit was ’n SWD-klubwedstryd tussen Slangrivier en Sea Hawks en die gogga het my sommer ordentlik gebyt,” vertel Veldsman. “Ek het toe getrou en in 1997 Robertson toe getrek en oom Jan ‘Pagel’ du Toit het vir my deure in die Boland oopgemaak. “Daarna het ek maar deur die ranks gekom en alles van Cravenweek, Currie­beker en Super 12 tot internasionale toetse geblaas.” Hy sê die hoogtepunt van sy loopbaan met die fluitjie was in 2003 toe hy die skeidsregter in die Curriebeker-eindstryd was. “In 2006 het ek egter ’n kniebesering opgedoen en terwyl ek herstel het, het ek aangebied om deeltyds TMO-werk te doen. Die jaar daarna het ek besluit om voltyds TV-skeidsregter te wees,” sê die voormalige leerder van Esselen Park Sekondêr in Worcester. Hy het so goed in die skeidsregtershokkie gevaar dat hy in die Wêreldbeker-eindstryd van 2015 as TMO opgetree het. Veldsman sê die Sharks was altyd ’n moeilike span om voor te ref. “Destyds was manne soos Ian McIntosh, Dick Muir en Kevin Putt moeilike kalante. Hulle was voor, gedurende en ná die game in your face. “Ek het in die 2003 Curriebeker-eindstryd die Sharks se Ollie le Roux en Butch James afgestuur met geelkaarte en nooit die einde daarvan gehoor nie,” lag Veldsman. “Ek is nou by die Boland-skeidsregtersvereniging betrokke en sal graag skeidsregters wil oplei of mentor. Ek help ook graag die manne hier in die Langeberg-streek. “Ek sal nou meer tyd hê om die manne te help voor en ná afloop van stryde.” Dis nou as hy van die rolbalbaan af kan wegbly. En wie is die beste skeidsregter in die wêreld? “Ek wil graag objektief wees, maar volgens my is (Jaco) Peyper die beste. Wayne Barnes van Engeland is ook goed,” sê Veldsman. “Ons het goeie refs in SA. Manne soos AJ Jacobs en Marius van der Westhuizen kom deur en ek hoop dat Rasta (Rasivhenge) een of ander tyd ’n kans gaan kry om sy merk op die internasionale scene in die vyftienman-kode te maak.” Hy voeg by hy het ’n paar lekker rigtingwysers in die Boland gehad wat hom baie bygestaan het, maar ook berispe het wanneer dit nodig was. “Manne soos Keith Hendricks en Ivan Pekeur was daar wanneer ek hulle nodig gehad het. Ek dink ek is ook baie dank verskuldig aan iemand soos Tappe Henning. Ek wil ook die plaaslike publiek bedank vir hul ondersteuning deur die jare,” het Veldsman afgeblaas.