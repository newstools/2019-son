CRUSADERS is die Suidwestelike Distrikte se nuwe Premierliga-kampioen. Die helde van Parkdene, George, het Saterdagaand in ’n vol Outeniquapark die beker gelig toe hulle Evergreens met 25-23 uitoorlê het. Evergreens was met 17-14 voor toe die losvoorspeler Freginald Africa kort voor die rustyd gaan afrond het. Met vier minute se speeltyd oor was Crusaders nog met 20-23 agter en die Evergreens-ondersteuners in die stadion het al begin celebrate. Maar toe volg ’n sarsie van aanvalle nadat drie strafskoppe aan Crusaders toegeken is. Elke keer het hulle met tikskoppies aangeval. Die sege is in die doodsnikke verseker toe die plaasvervanger-haker Wayne Kahn van die derde strafskop gaan druk het. Khan het deur ’n horde verdedigers oorgeduik om ’n geskiedkundige oorwinning vir sy klub te verseker. Dit is Crusaders se eerste Premierliga-titel in sy 16-jarige bestaan. Ricardo Beukes, afrigter van Crusaders, sê: “Dit beteken baie vir die gemeenskap van Parkdene. Dis ’n wonderbaarlike prestasie om te vier. “Dit was ’n moeilike maar aanskoulike wedstryd. Alle lof aan die spelers. “Ek is baie bly ons het dít vermag. Maar nou gaan ons vir eers feesvier.” Winrey Stoffels, Evergreens se losskakel, was beslis die beste speler van die stryd. Hy is nie net ’n akkurate stelskopper nie, hy het talle kere die gaping geslaan om sy span in ’n gunstige posisie te plaas om drieë te kon druk. Ongelukkig is sy goeie lopies weens talle hanteerfoute nie benut nie. Hy was ook in die kol met drie strafskoppe en twee doelskoppe.