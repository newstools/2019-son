DIE geweldadige betogings in die Johannesburgse-middestad, Hillbrow, het die lewe van 'n vrou geeis. Die Johannesburgse metropolisie het Dinsdagoggend bevestig 'n vrou is dood en nog een in 'n skietery beseer. Wayne Minnaar, woordvoerder vir die JMPD, sê: "Die skietery het Maandagaand op die hoek van Kotze en Claimstraat plaasgevind. "Die oorsaak van die skietery word nog ondersoek." Kol. Lungelo Dlamini, polisiewoordvoerder, was nie dadelik bewus van die voorval nie. Maandag het die polisie bevestig 'n man is dood nadat hy in die kop geskiet was, kort na die uitbreek van geweld en plundery in die Hillbrow-omgewing. Dlamini het toe gesê die man was na bewering deur 'n groep mense wat bymekaar gekom het in die area geskiet. Polisie minister Bheki Cele het Maandagmiddag die gebied besoek en belowe om meer polisie te stuur. Cele sê enige vorm van plundering sal deur die polisie gestop word. Volgens Cele sal vergaderings met gemeenskappe ook gehou word. "Ons glo as daar met die mense gepraat word sal die lewe verbeter eerder as om net sekuriteit te stuur om die saak te hanteer," aldus Cele. Geweld het die naweek in Jeppestown en omliggende gebiede in Johannesburg-oos uitgebreek. Talle winkels is ook aan die brand gesteek. TimesLive berig meer as 'n 100 mense is ook reeds vir plundery, diefstal en openbare geweld inhegtenis geneem. Die arrestasies was onder meer in Rosettenville (20), Malvern (35), Jeppestown (26), Germiston (9) en Tembisa (10). - TimesLive