’N KLEIN verskil – dis ál wat nodig is. Dit was die boodskap Woensdag tydens die eerste DAK (Doman, Autshumao en Krotoa) Netwerk-onderwysersberaad. Geweld in skole en die sielkundige uitwerking wat dit op onder­wysers het, is onder die vergrootglas geplaas. Danie van Wyk van die DAK Netwerk sê die beraad is die ideale platform vir onderwysers en dié wat omgee vir die welstand van onderwysers, om hulle mening te lug en saam oplossings vir die probleme in skole te probeer vind. Sowat 60 onnies, ’n psigiater en ’n opvoedkundige sielkundige het die beraad by Laerskool Kuilsrivier bygewoon. Van Wyk sê die gesprek het wel gegaan oor hoe onderwysers geraak word deur geweld in skole, maar sê ouers speel ook ’n kritieke rol. Die beraad is ook daarop gerig om praktiese riglyne saam te stel en aan skole te versprei met die insette en advies wat tydens die beraad geopper is. Intussen het Quinton Adams, ’n opvoedkundige sielkundige, aan die onderwysers gesê hulle kan nie alleen die geweld in skole pak nie. “Dit is onregverdig om te verwag dat onderwysers alleen bendegeweld of geweld in en rondom skole moet hanteer,” sê hy. Hy sê daar moet ’n doelgerigte plan wees wanneer dit kom by geweld en die leerders wat by misdaad betrokke is. “Ons moet die leerders by wie gewelddadige gedrag voorkom, aanspreek en uitvind wat met hulle aangaan, en help om oplossings te vind,” sê hy. Adams sê verder die deurbraak lê in consistency en elke bietjie wat onderwysers doen, kan ’n groot verskil maak. Adams het ook onderwysers aangemoedig om die klein suksesse en klein veranderinge wat hulle maak, te dokumenteer. “Hou rekord van jou suksesse sodat jy nie die momentum verloor nie. Dit sal ook help om deel te vorm van ’n netwerk waar onderwysers hulle suksesse en metodes om verandering in hulle klasse te bring, met mekaar kan deel,” sê hy. Van Wyk voeg by die beraad is maar net die begin. “Ons gaan aanhou omdat ons weet ons kan nie die stryd alleen veg nie en ons doen ’n beroep op alle onderwysers en ouers om mekaar by te staan.”