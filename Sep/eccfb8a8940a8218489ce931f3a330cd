DIS nie moeilik om te sien waarom Wits se coach, Gavin Hunt, geduldig was met Cole Alexander nie. Dié voormalige Ajax Cape Town- en Chippa United-speler was nog op die krukkelys toe Hunt die Kapenaar se dienste van SuperSport United weggeraap het. Alexander moes nog rehabilitasiewerk gedoen het by die Clever Boys voordat hy ten volle herstel het. Dit moet verblydend wees vir Hunty dat hy nou die vrugte pluk van sy geduld met Alexander. Boonop is die boorling van Mitchells Plain nie juis bekend vir doele nie. Maar in die vorige paar seisoene het hy darem ’n paar crackers aangeteken. Nou het Alexander sy waarde vir Wits in ’n 4-3 riller-stryd in die Premierliga teen Orlando Pirates getoon. Dis toe hy ’n uitstekende volley gescore het. Alexander verduidelik waarom hy dit as een van sy gunstelingdoele beskryf: “Want dis teen Pirates en hulle is een van die beste en grootste spanne in die land. “Boonop kon my familie en vriende dit almal op TV sien.” Volgens Alexander is sy doel vir Polokwane City teen Platinum Stars steeds die beste doel van sy loopbaan ooit. “Dis toe Rendani Ndou die bal twee tot so 3 m buite die doelgebied aangegee het. “Ek het net die bal geblast en dit het in die linkerhoek tussen die pale ingegaan. “Dít was my beste doel, as ek eerlik moet wees.”