’N ONDERWYSERES (30) is dood nadat ’n MyCiTi-bus haar Vrydagoggend in Kaapstad getref het. Richard Coleman, die Stad se hoof van wetstoepassing, het Vrydag bevestig ’n MyCiTi-bus het die vrou omgery. Netwerk24 het haar geïdentifiseer as Maretha van Dyk, ’n gr. 4-onnie by die Laerskool Van Riebeeckstrand in Melkbosstrand. Sy is getrap terwyl sy haar man gehelp het nadat hy karprobleme gekry het. Sy’s die ousus van die rugbyspelers Cobus en Jasper Wiese, wat vir onderskeidelik die Storm­ers en Cheetahs speel. Kenny Africa, Wes-Kaapse verkeershoof, het ook haar dood bevestig en bygevoeg sy het in Otto du Plessis-rylaan by Sunset Beach gesterf. – News24