EEN van die laaste foto’s van die Springboklegende Chester Wil­liams is geneem deur Son se fotograaf Jonathan Lestrade. Dié foto gaan binnekort in Japan pronk. Dit is geneem by die bekendstelling van sy bier, Chester’s Lager en Chester’s IPA, by die Asara Wine Estate & Hotel buite Stellenbosch. ’n Week ná die launch is Wil­liams (49) aan ’n hartaanval dood. Chester’s IPA is die enigste Suid-Afrikaanse bier wat by die World Cup verkoop gaan word. Van die geld wat hieruit gemaak word, sal geskenk word aan die Chester Williams-stigting. Sy vrou, Maria, en seun Ryan bestuur dit nou. Die plan was dat die oud-Bok en Pete Gottgens, bestuurder by Asara, Chester’s IPA in Japan gaan bemark. Gottgens gaan nou ’n cut-out van Lestrade se vergrote foto met hom saamneem. “Vir nou gaan ons tot ná die Wêreldbekertoernooi voort met die bier. Dis nog rou en emosioneel om met die familie te praat. “Ek het Chessie belowe ons gaan ons bes doen, en dit is presies wat ons gaan doen. “Ons het ’n plan vir die toekoms. Ek gaan saam met die familie sit en dit ’n bietjie aanpas, maar ek sien geen rede hoekom ons nie daarmee kan voortgaan nie.” Gottgens sê die grootste ding wat Williams wou doen, is om ’n crèche te begin in die Chester Williams- informele nedersetting in die Paarl. “Dit het nie in sy leeftyd gebeur nie. Ek en Maria het dit tussen baie trane deur bespreek en ons is albei committed om dit te laat gebeur. “Dis die grootste ding wat ons vir hom kan doen – om kinders in ’n veilige omgewing te kry.” Helde Gottgens sê in sy gesprekke met Williams was sy bekommernis dat alkohol dalk nie ’n goeie manier is om mense te help nie. Hy verduidelik die idee vir die crèche is ’n goeie voorbeeld van hoe drank as ’n oplossing gebruik kan word. Lestrade, ’n fotograaf met meer as 20 jaar ervaring, sê hy is trots op die eer dat een van sy foto’s dit tot in Japan gaan maak. “Terselfdertyd is ek ook hartseer dat dié foto die laaste een is wat ek van een van my helde geneem het.”