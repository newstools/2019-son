SIBANYE FC is die Nor­thern Areas Football Association (Nafa) se nuwe Premierliga-kampioen. En hy hoef nie eens sy laaste fixture te speel nie. Dít nadat die naaste teenstander vir die kroon, Fairview Rovers, Maandagaand op Saints se veld met 0-2 teen Lads verloor het. Sibanye sou dié naweek teen Glenville Celtic moes speel om as kampioen gekroon te word as Rovers gister aan die wenkant was. Maar Sibanye moes self die afgelope naweek hard werk in sy laaste twee games om te verseker dat hy bo eindig. Hy het Vrydag so bietjie gesteier deur met 0-0 gelykop te speel teen Helenvale, maar toe in Sondag se game teen Ramblers vergoed deur met 2-0 te wen. Intussen het Wolves sy status as ’n Premierliga-span verloor, toe Celtic hom gisteraand met 2-1 gefnuik het. Die Wolwe moes dié een gewen het om onder die top dogs te bly – en sal Hotspurs nie nou ’n sug van verligting hieroor kan gee nie? Spurs was onder kwaai druk nadat Blackpool hulle Sondag in hulle laaste game met 2-1 geklop het. Relegasie vir dié voormalige Premierliga-wenners sou beslis ’n massiewe skande gewees het. Wolves sal volgende seisoen sake in die Eerste Liga moet uitspook, maar hulle is nie die enigste span wat Premierliga-sokker groet nie. Shamrocks se lot is nou al geruime tyd reeds bepaal nadat hulle net 11 punte (drie oorwinnings en twee draws) in hulle veldtog kon insamel. Dié naweek sal daar net die finale wedstryde van Nafa se Reserve League-spanne beslis word. UITSLAE: Woensdag 18 September: Helen­vale 2, Shamrocks 1; Blackpool 2, Celtic 1. Vrydag: Helenvale 0, Sibanye 0; Lads 2, Fairdene 1; Bloom Callies 2, Stardrift 1. Sondag: Hotspurs 1, Blackpool 2; Fairdene 0, Helenvale 1; Park United 2, Shamrocks 0; Sibanye 2, Ramblers 0. Maandag: Celtic 2, Wolves 1; Glenville Celtic 2, Bloom Callies 2; Fairview Rovers 0, Lads 2; Westlake 1, Stardrift 0.