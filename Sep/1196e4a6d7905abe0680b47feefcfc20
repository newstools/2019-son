TUKS het Maandag in die Coetzenburg Binnenshuise Sentrum in Stellenbosch ’n groot stempel afgedruk teen die Madibaz. Tuks het die Madibaz met 51-32 laat les opsê. Die span het hiermee ’n bonuspunt-oorwinning behaal en sodoende boaan die Varsity Netball log gaan sit. Die Pretorianers was al vroeg in die wedstryd voor. Dit het gelyk asof Tuks met twee geantwoord het op elke doel wat die Madibaz aange­teken het. Tuks pak volgende die sukkelende span van die Universiteit van Wes-Kaapland (UWK) en dan die gevaarlike Maties. Die Madibaz gaan eers teen die Maties speel en UWK dan Maandag in die Baai pak. In Stellies het die Noordwes-Universiteit (NWU) UWK laat klippe kou en die span van Bellville met 60-38 geklop. Nes Tuks teen die Madibaz het die NWU vroeg punte aange­teken en nooit agter geloop nie. Met dié uitslag het die NWU ook ’n bonuspunt behaal. Dis sy eerste oorwinning in twee wedstryde. Ná Maandag se kragmetings is Maties net agter Tuks op die log en die Madibaz net agter Kovsies.