DIE Madibaz is reg vir nóg ’n strawwe wedstryd in die Varsity Sports-netbalkompetisie. Hulle pak die Universiteit van Wes-Kaapland (UWK) vandag in die Madibaz se Binnenshuise Sentrum. Nadat die Madibaz hulle openingswedstryd gewen het, het die Universiteit van Pretoria (Tuks) hulle Maandag in Stellenbosch goed geklop met 51-32. Die Madibaz se afrigter, Lana­ Krige, sê sy besef moeiliker wedstryde lê voor. Krige sê: “Dis baie soos Varsity Cup-rugby waarin daar nie ’n groot verskil in die krag van al die onderskeie spanne is nie. “Die speelveld is redelik gelyk in Varsity-netbal en ons weet ons gaan nog moeilike wedstryde hê.” Sy sê hulle het die game teen die UWK in die Universiteitsport Suid-Afrika-toernooi met net ’n paar doele gewen. “Hulle is baie vinnig en baie fiks. So, dit gaan moeilik wees, maar ons het die vaardigheid om met ’n goeie resultaat van dié een te stap.” Krige sê hulle nederlaag teen Tuks is weens die fisieke benadering van hulle teenstanders. “Ons het ’n relatief jong span en ons spel het soms goed gevloei, maar hulle het ons ritme gereeld ontwrig. “Ons het dinge in die middel mooi hanteer, maar gesukkel om dit in die twee kringe te hou.” Krige bestempel Tuks en Maties, tot dusver die enigste onoorwonne span, as die voorste spanne in die kompetisie. Sy sê: “Dis moeilik om te sê wie die eindstryd sal haal, want enige iets kan gebeur, maar albei dié spanne het goeie kontinuïteit en volwassenheid in hulle geledere.” Sy voeg by dat tuiswedstryde die druk op die studente verlig. Krige sê: “Hulle is almal voltydse studente wie se akademiese verpligtinge ook in ag geneem moet word. “So, tuiswedstryde bied hulle meer kans om hulle verpligtinge na te kom.”