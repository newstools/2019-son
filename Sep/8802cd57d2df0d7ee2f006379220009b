Merlyn van der Rheede, projekbestuurder van die Afrikaanse Taalraad, het dié meningstuk vir Erfenismaand geskryf: Die Verenigde Nasies se Opvoedkundige, Wetenskaplike en Kulturele Organisasie (Unesco) het Internasionale Demokrasiedag op 15 September gevier met die tema “Wat is demokrasie sonder meertaligheid?” Unesco poog dat elke kind en burger toegang tot kwaliteit-onderwys het. Hy wil bande tussen nasies versterk deur die bevordering van kulturele erfenis en die gelyke waarde van alle kulture. Hy het daarom ’n wêreldwye sosiale media-veldtog vir die bevordering van dié dag geloods. Trots Tale speel ’n belangrike rol in die daaglikse lewe van mense. Nie net as kommunikasiemiddel nie, maar ook as merker vir identiteit, kultuur en tradisie. Suid-Afrikaners vier tans Erfenismaand en Erfenisdag was op 24 September. Landsburgers moet aangemoedig word om trots te wees op hulle herkoms en erfenis. Taal is onlosmaaklik deel hiervan. ’n Mens mag nooit minderwaardig voel oor sy agtergrond, taal of kultuur nie. Verskeie akademici, navorsers en taalkenners is bekommerd dat hoër akademiese instellings al hoe meer na ’n Engelse eentalige onderrigstelsel beweeg. Hulle is dit eens dat daar byeengekom moet word om taalkwessies te bespreek. Dit is bekend dat ons onderwysstelsel in ’n krisis is en duisende leerders nie die mas opkom nie. Die uitvalsyfer is ook ontsettend hoog. Reg Die regering bestee elke jaar ’n enorme bedrag aan opvoeding, maar ons kry nie die gewenste uitkomste nie. Kan ons dit daaraan toeskryf dat ’n groot persentasie leerders nie onderrig in hulle moedertaal kry nie? Hoewel dit elkeen se demokratiese en grondwetlike reg is om in sy of haar moedertaal onderrig te ontvang, is dit nie beskore vir die grootste deel van ons bevolking nie. Ons huidige regering, 25 jaar later, het nog geen daadwerklike poging aangewend om ons Afrika-tale te ontwikkel nie. Dis dan juis die rede waarom derduisende leerders onderrig in ’n tweede of soms derde taal ontvang. Meertaligheid en die ontwikkeling van die Inheemse tale behoort dus ’n prioriteit vir die regering te wees. Moedertaalonderrig gaan oor die bemagtiging van mense. Daar is dikwels ’n direkte verband tussen die ekonomiese ontwikkeling van gemeenskappe en die mate waartoe hulle taal ontwikkel het. Volgens akademici en kenners leer kinders kognitiewe begrippe die beste aan in hulle moedertaal, veral in die grondslagfase. Die te vroeë oorskakeling na ’n taal wat nie die moedertaal is nie, kan katastrofies wees. Hierdie kinders sukkel in die meeste gevalle om by te hou by kinders wat onderrig in hulle moedertaal ontvang. Geloof Die ontwikkelingsvlak van ’n kind se moedertaal is ’n sterk voorloper vir die aanleer van ’n tweede of derde taal omdat begrippe dan makliker van ’n moedertaal na ander tale oorgedra word. Hoe arm is dit nie om slegs een taal magtig te wees nie? Die ouer wat verkies dat sy of haar kind in sy moedertaal skoolgaan, moet geloof word, want so verseker hulle meertaligheid. Meertaligheid gee betekenis aan jou lewe, want dit skep nuwe geleenthede en bou brûe. Dit stel jou in staat om na ander mense uit te reik. Meertalige persone pas ook makliker in die werksplek aan. Laat ons hoop dat ons Inheemse tale in die nabye toekoms uitgebrei en bevorder sal word om so ons diverse kultuur en erfenis te bevorder.