DIE Albanees Sefer Seferi het Saterdagaand by Emperors Palace ’n klug van sy wêreldtitel-boksgeveg teen Kevin Lerena gemaak. Lerena het sy tussengewigtitel die vyfde keer suksesvol verdedig nadat Seferi al in die derde ronde die handdoek ingegooi het. Seferi het nooit lus gelyk vir boks nie. Halfpad deur die tweede ronde het dit gelyk asof hy weier om voort te boks nadat hy aangedui het Lerena­ het hom agter die kop geslaan. Daarna het ’n woordewisseling tussen die boksers plaasgevind. Lerena, wat uiters fiks en aggressief voorgekom het, het daarna die krane oopgedraai. In die derde ronde het hy Seferi met ’n linker teen die kant van die kop getref wat hom op sy knie laat afsak het. Dit het nooit gelyk asof Seferi seergekry het nie, maar hy was nie bereid om met die geveg voort te gaan nie. Op 40-jarige ouderdom is dit tyd om uit te tree voordat hy nóg promotors se tyd en geld mors.