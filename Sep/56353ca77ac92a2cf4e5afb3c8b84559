DURAN Francis (42) sê hy is een van die gelukkige coaches wat die voorreg kry om Chippa United af te rig. Die voormalige beroepspeler van Santos, Ajax Cape­ Town en Moroka Swallows klap nou die sweep by dié Baaise sokkerklub. Dis nadat hy Clinton Larsen onlangs vervang het. Larsen is gefire ná die nederlaag teen Pirates. Weg Chippa het ná sy eerste vyf wedstryde steeds nie ’n game gewen nie. Die span het al so baie afrigters gehad, ’n mens verloor track om te sê presies hoeveel. Van die afrigters is weg en terug, van hulle twee of drie keer. Francis is maklik die 15de afrigter sedert die Chilli Boys ag seisoene gelede tot die Premiersokkerliga bevorder is. Francis steur hom nie juis aan negatiewe aspekte nie. Dié Baaienaar meen die klub se situasie is glad nie so erg soos mense dink nie. Hy sê: “Vir my is dit die aard van die game en jy moet deal daarmee. “As jy ambisieus is, kan jy besluit waar jy moet werk. Jy leer uit elke ervaring en dit maak jou beter. “Boonop is die span ook nie so bad nie. Ek dink ons het quality-spelers. Ons is een sege weg daarvan om te corner.” Francis se eerste taak sal wees om maksimum punte in te samel wanneer Chippa en Bloemfontein Celtic mekaar Saterdag in die Nelson Mandelabaai-stadion pak. Hy sê: “Ek dink ons groep is sterk genoeg om ’n positiewe uitslag te behaal. “Ons moet ook probeer om voordeel te put uit ons tuiswedstryde. “Ek sien uit na die nuwe uitdagings by Chippa.” Vertroud Die klub se grootbaas, Chippa Mpengesi, sê hy is vol vertroue daaroor dat Francis hom goed van sy taak sal kwyt. Mpengesi sê: “Hy was betrokke met ons development en is vertroud met die klub se kultuur. “As hy presteer, kan hy aanbly tot die einde.”