DAAR is net twee wedstryde oor in die OPRU Superliga. Gardens en PE Harlequins het dieselfde getal punte (36) ná die naweek se wedstryde. Gardens is egter boaan die puntelys net danksy ’n beter punteverskil. Dis nadat hulle Saterdag in ’n wegwedstryd teen Jeffreys Bay moes sweet om met 24-19 te wen. Gardens se breier, Reece Maarman, sê hy is egter tevrede met die oorwinning, maar Jeffreys het dit nie maklik gemaak nie. Maarman sê: “Ons het baie geleenthede verspeel. So, die telling kon hoër gewees het. “Jeffreys het sy kant gebring en was nooit regtig uit die game nie. Hulle het vir seker ’n taai wedstryd daarvan gemaak.” Die breier sê hoewel dinge nou tight is boaan die log, fokus hulle nou op hulle volgende wedstryd teen Park. Maarman sê: “Daar is twee wedstryde oor en almal gaan nou probeer om onder die topvier-spanne te eindig. “Ons is nou bo, maar ons sal steeds hard moet werk om daar te eindig.” Gardens en Harlies word gevolg deur Progress, wat net ’n punt minder as hulle het (35). Kruisfontein, wat Trying Stars met 42-24 geklop het, lyk ook goed. Hy is met 32 punte in die vierde plek. Park, wat in ’n stadium die voorloper was, is nou met 31 punte vyfde. Die volgende twee rondes gaan dus baie belangrik wees vir die topvyf-spanne.