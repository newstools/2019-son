MULTICHOICE se kantore in Nigerië en Zambië is na gewelddadige betogings gesluit. Joe Heshu, die maatskappy se hoof van korporatiewe aangeleenthede, sê die kantore gaan gesluit bly totdat die situasie kalmer is. Reuters het berig dat MTN-winkels in drie Nigeriese stede aangeval is. MTN sê alle winkels en dienssentrums in die land is tot verdere kennisgewing gesluit. Die aanvalle kom nadat winkels in Suid-Afrika, wat aan buitelanders behoort, geplunder is terwyl trokdrywers van buurlande ook geteiken is. Shoprite het ook intussen bevestig dat verskeie winkels in Suid-Afrika, Nigerië en Zambië weens protesaksie nie kon oopmaak nie. Die winkelgroep sê in 'n verklaring hulle is bekommerd oor die geweld teen buitelanders. - Fin24