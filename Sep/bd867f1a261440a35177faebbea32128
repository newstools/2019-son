HY is soos ’n sifdraad geskiet... ’n Man (46) is Saterdagaand in Elsiesrivier na bewering nege keer geskiet. Die voorval het 20:45 by die Louisvale flats in Clarke Estate gebeur toe die man op die trappe van een van die blokke flats vermoor is. Volgens lt.kol. Andrè Traut, polisiewoordvoerder, het ’n onbekende verdagte die slagoffer geskiet. Die skieter is nog nie gearresteer nie. Traut sê die omstandighede rondom die voorval word ondersoek. Dit is ook nie vir Son duidelik of dit ’n bendeverwante voorval is nie. Volgens ’n bron is daar wel twee rival bendes wat in die betrokke gebied haaks is. Besonderhede hieroor het in die sosiale media die ronde gedoen, maar dit is nie te sien in die polisie se rekords nie. Luidens die post het die voorval Saterdag 18:00 gebeur toe ’n voertuig op die hoek van Kromboomweg en Jan Smutsrylaan teen ’n ander motor vasgery het. Vier mans het na bewering uit die eerste kar gespring en die venster gebreek van die motor waarin hulle vasgery het. Een van hulle het glo ’n kind op die agterste sitplek probeer gryp. Verder in die post word daar beweer drie van die mans het sonder die kind na hulle voertuig teruggekeer nadat besorgde omstanders in hulle rigting gehardloop het. Een van die vier is luidens die post in hegtenis geneem. ’n Facebook-gebruiker het egter op een van die posts gereageer dat die voorval by Kromboomweg en Jan Smutsrylaan uit ’n onsuksesvolle roofpoging in Thorntonweg spruit. Die verdagtes het gevlug en by die kruising van Jan Smutsrylaan en Kromboomweg teen ’n ander voertuig gebots. Die Facebook-gebruiker beweer daar was geen ontvoeringspoging soos in die posts aangevoer is nie. Traut bevestig die polisie in Athlone het g’n rekord wat ooreenstem met dié sosiale media posts nie.