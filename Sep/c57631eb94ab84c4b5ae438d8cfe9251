TWEE van die Kaap se spanne sukkel ’n bietjie in dié jaar se Varsity Krieketkompetisie op die Ibbies Oval in Potchefstroom. Nadat UWK in sy eerste wedstryd ’n goeie oorwinning oor CUT behaal het, het UWK teen Tuks verloor. Hy het goed gedoen om Tuks te beperk tot net 132 lopies. Tuks was egter steeds te sterk en het met 33 lopies geseëvier. UJ het CUT in sy tweede wedstryd ore aangesit. CUT het goed gedoen en 146/5 aangeteken, maar UJ het sy krag gewys en met nege paaltjies geseëvier vir sy tweede oorwinning agtereenvolgens. Die Madibaz het gewys hulle is dié jaar ’n aanspraakmaker op die titel deur vinnig met UCT klaar te speel. Die Madibaz het UCT Maandag in hulle eerste game met 56 lopies geklop. Dít nadat hulle eerste gekolf het. Hoewel die Madibaz hulle openingskolwers, Jarryd Lookwhy en Joshua van Heerden, vroeg verloor het, het David Masterson en Tristan Stubbs ’n goeie vennootskap van 50 lopies gehad. Stubbs se onoorwonne 74 van 49 balle het gehelp om die Madibaz na 198/4 in hulle 20 boulbeurte te vat. UCT het gesukkel om enige vennootskappe op te bou en die Madibaz se boulers het hom vinnig uitgehaal. Maties het Tukkies ore aangesit deur hulle met vyf paaltjies te klop. Tukkies het in hulle 20 boulbeurte 162/5 aangeteken. Maties het aan die einde van die wedstryd gesukkel, maar Daniel da Costa se twee sesse van twee balle het sy span in die laaste boulbeurt gehelp om te wen.