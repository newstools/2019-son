DAAR is ’n binnekort ’n nuwe sepie op die kassie wat jou gaan laat skaterlag. Molly (Lizz Meiring) van Molly en Wors en Ouboet en Wors het haar werk as tandarts-assistent verruil vir dié van matrone! In Willie Esterhuizen se nuutste komedie, Huis Lelieveld, kry Molly werk as matrone van die aftreeoord Huis Lelieveld. Kykers kan daarna uitsien om ’n paar ou guns­telinge sowel as nuwe gesigte te sien. In die laaste episode van Ouboet en Wors is Molly ingelig dat dr. Proctor emigreer en is sy werkloos gelaat. Só beland sy dan by Huis Lelieveld as matrone. Molly se man, Wors (Willie Esterhuizen), kom loer gereeld in om te hoor hoe dit met sy dierbare vrou gaan en watter van die personeel of inwoners haar lewe moeilik maak. Gielie (Wynand van Vollenstee), wat kykers in Ouboet en Wors as Wors se goedgelowige nutsman en drywer leer ken het, kry ook werk by die aftreeoord Kykers kan ook uitsien na Hélène Truter, wat terugkeer as tannie Poppie, ’n inwoner van Huis Lelieveld. “Poppie weet álles. En sy deel dit direk met die kyker. “Eintlik skinder sy net. Skaamteloos. Ek’s mal oor haar, want sy’s nie bang om haar opinie te lug nie,” sê Hélène. Die inwoners van Huis Lelieveld sluit in Fleur Pot (Elma Potgieter), Gielie se ma, Martha Goosen (Karin van der Laag), Brand Louw (Cobus Visser) en Blaartjie Louw (Yvonne Schoeman).