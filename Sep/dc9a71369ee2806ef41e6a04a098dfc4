CALITZDORP. – Die diewe is hier so mak en verwaand dat hulle inbreek en TV’s steel terwyl mense besig is om TV te kyk! Laurika Apools vertel: “Ons was net gou kamer toe, toe hoor ons ’n geraas in die voorkamer. “Terwyl die TV gespeel het, het die diewe die TV deur die venster probeer trek! “Ek en my kinders woon alleen hier en is die teiken van die verwaande gemorste. Toe slaan ons hom al oor sy pote soos hy try om die TV deur die venster te sukkel.” Kapmes Apools sê hulle het toe die polisie gebel, maar die diewe het klaar weggehardloop. Apools waarsku: “Ons sit saans daai kapmes by die TV, want hulle wou sowaar weer kom inbreek. “Vang ons sy klou weer aan daai TV, kap ons sy arm. “Hy moet nooit weer kan steel nie.” Vir Toy Willemse het die diewe ook hel gegee. Hy was nie so gelukkig soos Apools nie. Oom Toy vertel: “Die goed gee nie eens om vir ’n ou man nie. TV-kyk is ál wat ek kan doen. “En nou is my flat screen gesteel. Dit terwyl ons ook in die huis was. “Wat gaan aan? Mense moet ophou om gesteelde goed te koop, dan sal die diewe minder steel.” Gemeenskapsleiers het hulle kommer uitgespreek oor die vlaag diefstal. “Ons lê dit voor die deur van werkloosheid, onder meer,” sê Johnny Pockpas, ’n bekende plaaslike crime fighter.