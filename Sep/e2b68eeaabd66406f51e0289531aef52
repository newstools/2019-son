DIE uitgesproke voormalige afrigter van die Springbokke Peter de Villiers gaan nie die Bokke by vanjaar se World Cup ondersteun nie. Die Paarliet is moerig oor beweringe van rassisme en aanranding teen die Bok-slot Eben Etzebeth en sy entourage toe hulle in Langebaan gekuier het. De Villiers het aan planetrugby.com gesê: “Ek neem beweringe van rassisme persoonlik op, want as jy rassisme teenoor die man in die straat kan pleeg, kan jy dit teenoor my ook doen. “SA Rugby het ’n kans gemis om rassisme uit te roei deur bloot Etzebeth se woord oor die insident te aanvaar. Ek kan dus nie die Bokke by die World Cup ondersteun nie.” Toe Son De Villiers gister hieroor pols, het hy weer nie doekies omgedraai oor sy standpunt nie. Meer “Ek kan nie toelaat dat iemand my ’n h*tn*t noem nie. Maar ek sal nie ’n ander span support nie,” sê De Villiers. De Villiers meen sy voormalige werkgewer moes meer gedoen het. “Met al die getuienis tot hulle beskikking kon en moes SA Rugby meer gedoen het. Hulle moes Eben agtergehou het en die res van die span na Japan laat vlieg het. As daar dan bevind is hy’s onskuldig, kon hy hom by die span aansluit,” meen De Villiers. As afrigter van die Bokke tussen 2008 en 2011 het De Villiers sy span gelei tot die Drienasies-titel in 2009, ’n reeksoorwinning oor die Britse en Ierse Leeus in dieselfde jaar, en in 2008 tot ’n eerste oorwinning in Dunedin se House of Pain. Dis toe die skrumskakel Ricky Januarie se drie in die doodsnikke die Kiwi’s se doppie laat klap het. Die 27-jarige Etzebeth het sy toetsdebuut eers in 2012 gemaak. Hy is nooit self deur die Snorman afgerig nie.