AUSTRALIË se afrigter, Mic­hael Cheika, sê sy groep Wallabies is presies waar hy wil hê hulle moet wees. Cheika meen die gees in die groep groei net voor hulle moet vertrek na rugby se Wêreld­beker-toernooi in Japan. Die tweemalige wenners van die World Cup vertrek na Japan ná ’n onoortuigende oorwinning van 34-15 oor Samoa in Sydney. Maar dit was grotendeels met ’n tweede span. Cheika is egter tevrede dat dit hom op 21 September met ’n keuringsdilemma gelaat het vir die Wallabies se openingswedstryd teen Fidji. “Jy wil hê soveel as moontlik spelers moet om plek meeding. Dis presies wat jy wil hê voor ’n toernooi soos die World Cup,” sê Cheika. “Ek dink ons het ’n baie goeie atmosfeer in die span, waar spelers almal met mekaar meeding. “Sodra een gekies word, werk die ander saam met hom om seker te maak dat die regte uitslag uit die wedstryd kom.” Slegs drie spelers wat in die Bledisloe Cup-nederlaag teen Nieu-Seeland gespeel het, was Saterdag in die beginspan – Adam Coleman, Lukhan Salakaia-Loto en Marika Koroibete. Coleman het met ’n seer duim afgegaan, maar al die ander spelers het deurgedruk, insluitend die inspirerende flank David Pocock. Hy het 58 minute gespeel in sy eerste internasionale wedstryd nadat beserings hom vir ’n jaar buite aksie gehou het. ’n Pluspunt vir Cheika was die vorm van die blitsvinnige Koroibete, terwyl die veteraan Will Genia goed van die skrum af versprei het. Genia wou graag terugkeer na die span nadat hy onlangs deur Nic White vervang is.