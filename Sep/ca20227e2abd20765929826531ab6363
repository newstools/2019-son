BAAISE inwoners is gegrief oor die onlangse moorde op vroue, onder wie die student Uyinene Mrwetyana (19) en die bokser Leighandré “Baby Lee” Jegels (25). Al kom geslagsverwante geweld nog altyd voor, het gemoedere onlangs erg hieroor opgevlam, veral online. Son het met vroue van die Northerns gesels. Juanita Beckett (26) van Arcadia-Noord meen die regering moet die doodstraf terugbring. Weggehardloop “Ek het ’n gestremde dogter. Even in jou huis is jy nie veilig nie. Ek het Dinsdag vroeg uit die huis gegaan om te gaan werk en dit was nog donker. “Ewe skielik kom twee ouens na my toe. Hulle gesigte was toe. Ek dink hulle wou my beroof, maar toe ek vir my ma skree en sy uitkom, het hulle weggehardloop.” vertel Beckett. Kelly Booysen (29) van Salt Lake sê geweld kan met haar ook gebeur. “Ek het die goed op Facebook gesien van die kinders wat so vermoor en verkrag word. Ek voel nie veilig nie en moet altyd rondkyk. Ek hoor hier en daar van ’n vrou wat abuse word.” Laverne Ismail (43) van Qunu het nog nie slagoffers teëgekom nie. “Maar die moord op vroue is baie hartseer. Ek hoor net die goed op die TV, maar ek voel nie veilig nie.” Ismail sê sy is geseënd met ’n wonderlike man wat haar goed behandel. In haar woonbuurt is die gemeenskap ook na aan mekaar. As daar moeilikheid sou kom, blaas die gemeenskap net ’n fluitjie en vang die verdagtes self. Elizabeth Mahlanyana (50) van Jacksonville dink die vrouemoorde is hartseer omdat vroue ook human beings is. Sy het darem ook nog nie so iets teëgekom nie. “Ek weet abuse is wanneer iemand jou slaan, cheat, jou kidnap of vermoor. Ek kan nie na die winkel toe loop sonder om bang te voel nie,” sê Mahlanyana. Sommige vroue meen dis nie net hulle wat deurloop nie, kinders ly ook. Delray Prince (34) van Bloemendal sê sy is bekommerd oor die geweld, veral omdat sy ’n agjarige dogtertjie het. “Ek het vir haar gesê sy mag nie in ’n vreemde kar klim sonder dat hulle vir haar die password gee wat ons uitgedink het nie. “ ’n Mens kan sien as iemand afgeknou of skelm geslaan word. ’n Familielid van my is drie maande swanger. Haar ou het haar al twee keer met ’n mes gedreig en haar lelike name genoem.” Seunskinders Delmain Philander (37) van Arcadia sê sy is hartseer en kwaad oor die geweld. “Dit kan met my 15-jarige dogter ook gebeur. Dis nie net meisies nie, maar seuns­kinders ook. “Ons moet heeltyd ons oë oophou vir enige snaakse ding. Dit gebeur nie net met mense in koerante nie.”