PEP Guardiola, afrigter van Manchester City, het beklemtoon Kevin de Bruyne is die sleutel om Liverpool verby te steek en City se Premierliga-titel weer te verdedig. De Bruyne was een van die staatmakers toe City laas seisoen sy titel in rekord-styl verdedig het. Knaende beserings het die Belg geknou, maar dit wil voorkom of dit alles in die verlede is. “Ek is bly Kevin is beseringvry en geniet weer sy sokker,” het Guardiola uitgewys. “Ek het telkens in die verlede gesê hoe belangrik hy vir die span is. “Hy gee ons die ekstra kreatiwiteit in die laaste derde,” het die Spanjaard bygevoeg. Intussen het Hein Vanhaezebrouck, De Bruyne se voormalige bestuurder by België se nasionale span, die skape deurmekaargemaak. Vanhaezebrouck het gesê De Bruyne sal meer geskik wees in ’n span soos Paris Saint-Germain. Sukses Hy verduidelik De Bruyne sal daar met spelers soos Neymar, Kylian Mbappé en ander speel om sukses in Europa te begin behaal. “Kevin het twee Premier­liga-titels en ander sukses met Man City,” verduidelik Vanhaezebrouck. “Hy was ook die speler van die seisoen in Duitsland. “Maar hy het geen internasionale sukses nie, g’n Champions League- of Europa League-titel nie. “Dis die dinge wat jy altyd in ag neem.” – AP