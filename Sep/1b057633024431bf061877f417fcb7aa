MEER mannekrag is oppad na Du Noon om uit te help met die gewelddadige betogings wat die afgelope twee dae in die omgewing aan die gang is. Verskeie paaie is Vrydagoggend deur betogers gesluit en 'n trok is in die vroeë oggendure aan die brand gesteek. Die N7-snelweg sowel as Koebergweg in Milnerton is weens die betogings in albei rigtings gesluit. JP Smith, mayco-lid belas met veiligheid, sê die onluste is na bewering oor 'n operasie van die Stad se verkeersdienste teen taxi's. "Taxi drivers en eienaars glo hulle moet nie beboet of gearresteer word vir oortredings nie en dat die Stad eers die oortredings met hulle moet bespreek. "Die voorstel is belaglik. Operateurs van publieke vervoer en eienaars moet besef dat die wet op hulle en elke motoris toegepas word en dat hulle 'n groter verantwoordelikheid het op die pad. Hul gedrag is 'n skande." Smith sê die geweld, beserings en skade aan publieke en private eiendom kan nie geduld word nie en dat die polisie diegene verantwoordelik moet arresteer. Smith sê daar was twee voorvalle waar verkeersbeamptes aangeval is. Hy sê Stad Kaapstad het 71 verkeersbeamptes en 52 voertuie na geaffekteerde areas gestuur om met verkeerbestuur te help en om paaie skoon te maak. Die taktiese reaksiespan van die metropolisie is ook ontplooi om die polisie by te staan om openbare orde te handhaaf. "Dit is nie die eerste keer dat operateurs van publieke vervoer met geweld reageer tenoor ons pogings om die wet toe te pas nie. Die Stad kan nie buig vir hierdie tipe van intimidasie nie." Angus McKenzie, Voorsitter van die Stadsvervoer-komitee, meen inwoners het 'n konstitusionele reg om te protes, maar die afbreking van openbare infrastruktuur kan nie geduld word nie omdat die lewens van die armes en die werkende klas Capetonians direk affekteer. McKenzie meen verder, "Die Demokratiese Alliansie in die Wes-Kaap veroordeel sterk die aanvalle op die MyCiti bus bestuurders en die vernietiging van die MyCiti bus stasies en openbare infrastruktuur in Du Noon". Daylin Mitchell, Voorsitter van die Provinsiale vervoer-komitee, meen die skade wat aan die vervoerdienste gemaak word is skade aan duisende lewens wie gebruik maak van die MyCiti dienste op 'n daaglike basis. Verder sê hy, "Die DA bly verbonde daaraan om doeltreffende, betroubare en veilige vervoerdienste te verseker waar hulle regeer".