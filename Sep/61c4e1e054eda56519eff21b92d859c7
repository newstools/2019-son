MENSE breek hulle voete, kinders speel tussen bourommel en die ambulanse kan nie eens daar inkom nie. Inwoners van Camel­thorn-straat in Jacksonville in die Baaise noordelike gebiede is nou gatvol vir ’n padprojek wat al hóé lank sloer. Die sowat R7 miljoen se projek sluit in die bou van drie paaie in die Northerns, waarvan Camelthorn een is. Die kontrakteur, Ascon Civil Engineering, sê die gemeenskap hou hulle hostage en verhoed dat hulle die werk kan voltooi. Dit was volgens ’n gemeenskapsleier van die area, Llewellyn Smith (55), ’n kontrak van ses maande en moes in Junie afgehandel gewees het. “Ons het al ’n klomp briewe aan die raadslid, kontrakteur en munisipaliteit geskryf. Ons het talle vergaderings bygewoon. “Ek het hulle gevra of die projek ooit nog voortgaan,” sê Smith. “Op 5 September 2019 het Rebecca Mokiri (’n siviele tegnoloog) in ’n email gesê die kontrakteur se kontrak is nie beëindig nie. “Die kontrakteur is instruksie gegee om alle gesondheid- en veiligheidskwessies aan te pak voordat­ die werk kan voortgaan,” lui die brief. Die inwoners moan nou dat daar al vir byna ’n maand daarna nog niks gebeur het nie. Van die inwoners meen dis duidelik dat die kontrakteur nie die kapasiteit het om die werk te doen nie. Gebreek Hulle het selfs Elwin Rensburg (54), ’n inwoner, se tools geleen omdat hulle dit nie het nie. “Hulle het dieselfde dag my tools, wat sowat R4 000 gekos het, gebreek. Hulle het gesê hulle sal dit uitsorteer, maar dis nou al ses maande later.” Langs die pad is daar ’n 45 m lange betonrioolpyp onder die grond en die kinders speel daarin. Oral is groot gate en oop dreine. Wendy Fourie (50) het ’n paar maande gelede haar linker­voet daar gebreek. “Ek het geloop en by die groot gat gegly en geval. “Ek is nou nog in pyn. Daar is ook onlangs ’n antie se begrafnis in die straat gehou, maar die lykswa kon nie daar inkom nie. “Die mense het toe die kis self gedra waar die ander pad gelyk is.” Die ambulanse en polisie sukkel om daar in te kom en die gemeenskap meen die cops sal nooit ’n wanted criminal op daardie pad kan vang nie. Omtrent die hele straat se inwoners het ’n petisie geteken wat aan die maycolid vir paaie en vervoer, Rosie Daaminds, oorhandig gaan word. Nolan Mathura, projek­direkteur by Ascon, blame egter die gemeenskap. “Hulle hou ons hostage. Hulle het byvoorbeeld een keer ’n werker se sleutels (van sy voertuig) gevat en toe kon hy nie werk nie. “Die barricades wat ons om die gate sit, word gereeld afgesteel, dan moet ons dit weer die volgende dag vervang. Dit kos ekstra geld,” sê Mathura. Afgeskakel Hy voeg by dat onlangse protesaksie in die area (onverwant aan die projek) gemaak het dat hulle nie toegang tot die site kon kry nie. “As die gemeenskap ons nie keer nie, sal ons binne vier weke kan klaar wees,” sê hy voorts. Daaminds se selfoon was afgeskakel en haar kantoor se telefoon het net gelui.