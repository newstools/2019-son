JULLE, dis massive! Haal die beverages uit, want ons het iets om te vier. Die sepie The River op die kanaal 1Magic het sy eerste Internasionale Emmy-benoeming gekry! Dié sepie is in die kategorie vir die beste telenovela benoem. Tshedza Pictures is die vervaardiger. Saam met The River in die kategorie is telenovelas van Argentinië, Colombië en Portugal. Families Ek is glad nie verbaas oor dié benoeming nie, want in die sepie is van Mzansi se beste aktrises en akteurs, soos Sindi Dlathu, Connie Ferguson, Sello Maake KaNcube en Hlomla Dandala. Die sepie handel oor die lewe van twee families – die Dlamini’s en die Mokoenas. Hulle is van verskillende agtergronde, maar hulle omstandighede bring hulle bymekaar. Hulle word dan weer verdeel ná die ontdekking van ’n diamant in Cullinan naby Pretoria. Die sepie het vroeër dié jaar 11 toekennings op die jaarlikse South African Film and Television Awards gewen. Die 47ste Internasionale Emmy-toekennings gaan op 25 November by die Hilton Hotel in New York gehou word. The River, ek smeek julle, stuur asseblief vir Cobreezy New York toe. So, as julle die toekenning wen, kan hy sê: “This is mas­sive!”