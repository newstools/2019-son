INWONERS van Gustrouw en Erijaville is teleurgesteld nadat die landdroshof in die Strand gister borgtog toegestaan het aan ’n vrou se twee vermeende moordenaars. Jannie Frieslaar, voorsitter van die Strand se gemeenskapspolisiëringsforum (GPF), sê die gemeenskap het ’n petisie en die GPF ’n brief aan die aanklaer oorhandig dat die beskuldigdes nie borgtog moet kry nie. Ook pres. Cyril Rama­phosa het hom onlangs daarteen uitgespreek dat die moordenaars van vroue en kinders so maklik borgtog kry. Gehoorgestremde Frieslaar sê ook die slagoffer is wreedaardig vermoor. Haar keel is glo afgesny. Romano Moses en Shahied Basson staan tereg vir die moord op Marshalain Hendricks, ’n gehoorgestremde vrou. Haar lyk is laas week op ’n oop stuk veld agter die Gustrouw-kliniek gevind. Moses en Basson is op borgtog van R1 000 elk vrygelaat. Die saak hervat op 22 November.