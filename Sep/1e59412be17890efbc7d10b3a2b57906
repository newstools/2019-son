LEDE van die James­town- gemeenskap naby Stellenbosch vrees vir hulle veiligheid ná die gru-vonds van ’n lyk Maandag in hulle omtes. Twee ander lyke is ook so twee maande gelede in die einste bos gevind. Die polisie meen die mans is vermoedelik deur ’n roofdier verskeur. Die eerste lyk wat in die bos gekry is, is dié van Nelson Madolo (67). Sy onderlyf was weggevreet. ’n Week later is Chappies Banishe, wat as vermis aangemeld was, se lyk gekry. Sy gorrelpyp was uitgeruk. Maandagoggend is die lyk van Nicholas Schroeder ook die bos gekry. Sy broek was ook half af en sy gorrelpyp was ook uitgeruk. Daar loop nou stories dat pit bulls die slagoffers verskeur het. Die Stellenbosse polisie kon nog niks verder bevestig oor die drie vermoorde mans nie. Hulle kon ook nie sê of ’n reeksmoordenaar ondersoek word nie. ’n Gemeenskapsleier, Johannes Cyril (67), sê inwoners is getraumatiseer deur die voorvalle. Volgens Cyril is hy ’n roofdierkenner en hy meen dit is beslis nie die werk van ’n roofdier nie. Cyril sê inwoners voel onveilig en wil nie meer saans rondloop nie. Hy voeg by hy sien ’n patroon. Dit lyk asof ouer mans wat alleen in wendy­huise bly, geteiken word. Ál drie vermoorde mans was ouer as 50 jaar. Minnie Siebrits (59), Banishe se vrou, sê die polisie het nog niks nuuts rondom die ondersoek gesê nie. Intussen wonder inwoners of hulle met ’n reeksmoordenaar te doen het. Verwyder Stuart Grobbelaar, woordvoerder van die Stellenbosch-munisipaliteit, sê die gemeenskap het versoek dat die bosse afgekap moet word. Hy sê: “Ons parkeafdeling het al talle bosse en indringerbome in openbare areas in Jamestown verwyder.” Die bosse waar die drie lyke gevind is, is op ’n stuk grond wat deur ’n boer gehuur word. Grobbelaar sê die munisipaliteit onderhandel tans met die huurder vir toegang om die bosse te verwyder. Andersins sal hulle die huurder versoek om dit te laat verwyder. 