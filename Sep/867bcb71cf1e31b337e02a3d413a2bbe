DIE Suid-Afrikaanse krieketspan het Sondag darem weer 'n smile op mense se gesigte geplaas. Kaptein Quinton de Kock en sy Protea-spnmaats het teen alle verwagting in die derde T20-wedstryd teen Indië met 9 paaltjies in Bengaluru gewen. Dit betken die reeks van drie wedstryde het gelykop afgesluit. Die eerste game het doodgereën, terwyl die Indiërs die tweede verspotmaklik gewen het. Daar was voor die derde een geen kans aan die Proteas gegee om te wen nie. Maar dit was tipies van 'n Suid-Afrikaanse span om wanneer hy afgeskryf word met iets wonderbaarlikse vorendag te kom. Een van die groot helde vir die Proteas was kaptein De Kock homself. Die hotkloukolwer en paaltjiewagter het 79 lopies van 52 balle gemoker om sy span tot 'n wen te kolf. Hy het ook goeie ondersteuning van Reeza Hendricks (28) en Temba Bavuma (27) op pad na die oorwinning gehad. Suid-Afrika moes 135 lopies vir 'n sege aanteken, nadat die boulaanval die Indiërs laat klippe kou het. Kagiso Rabada het drie paaltjies gevat, maar was ook die duurste (39 lopies) in sy vier boulbeurte. Maar te danke aan man of the match, Beuran Hendricks, se suinige en effektiewe boulwerk vir syfers van 2/14 was Suid-Afrika heeltyd op die voorvoet. Oor sy toekenning het Hendricks gesê: "Dit is net een van daai games waar alles vir my goed uitgewerk het. Ek het al beter as dit geboul. Daar was baie harde werk agter die skerms ingesit., so ek is baie gelukkig. "Die weerstoestande het beteken dat daar so bietjie swaai vir ons naatboulers gaan wees en ek hoef nie enige veranderinge te gemaak het nie." Volgens De Kock was die plan om dinge eenvoudig te hou en vir die boulers om goeie lengtes te boul. Hy was ook vol lof vir die draaiboulwerk van Tabraiz Shamsi (1/23), maar het erken dat Hendricks se boulwerk die groot verskil gemaak het. "Hy het die skills," het De Kock gesê. "Soms is die beter om op die tipe kolfblaaie die spoed van die bal af te haal. Ons het ook so paar foute van ons vorige game reggeruk. Die intensiteit van ons veldwerk was ook goed." Shikhar Dahwan was Indië se beste kolwer met 36 lopies, terwyl Virat Kohli net 9 tot sy span se telling kon bydrae. Met die toetsreeks tussen die twee lande wat binnekort afskop, sal die Proteas selfvertroue kan put uit Sondag se sege. Daar is voor die reeks voorspellings gemaak dat hulle nie 'n enkele wedstryd in een van die drie formate sou kon wen nie. Die  eerste toets tussen die twee lande begin op 2 Oktober in Visakhapatnam, maar eers speel die Proteas vanaf Donderdag in 'n meerdaagse toerwedstryd teen 'n Indiese President-elftal in Vizianagaram. 