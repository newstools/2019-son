FACEBOOK users staan saam om Jesse Hess en haar oupa se moordenaar vas te trek. Die gewilde Mavis Vannie Lavis-blad is saam met twee ander Facebook-blaaie gebruik om ’n privaat speurder aan te stel om die saak op te los. Vele mense het ingespring en aangebied om geld in te samel om die koste te dek. Naak Op Mavis Vannie Lavis is dit duidelik gemaak die fokus is om verdagtes vas te trek vir die moorde. Jesse (19) en haar oupa Chris Lategan (85) is meer as ’n week gelede in hulle flat in Beaumont Court in Victoriastraat, Parow, vermoor. Sy is naak op haar bed gekry en Lategan vasgebind op die badkamervloer. Die Facebook-gebruiker Ester Poppy Southgate het ook aangebied om te help. Southgate het gepost: “Mavis, net ’n voorstel. Kan jy nie ’n trust fund stig vir ’n ordentlike privaat speurder nie? Dalk sal dit help om die ondersoek te bespoedig. “Elke R20/R30 sal help.” Tania Ford het haar stem bygevoeg: “Ek het dieselfde ding gedink. Ons hoor niks van haar grusame aanval nie. Dis hartseer dat hulle lewe weggeneem is en nog geen verdere inligting aan ons gegee is nie. “Ons wil weet hulle moord word ernstig opgeneem. “Sy was een van ons en sy was gelukkig om groot­ouers te hê wat haar so liefgehad het. Ons almal maak saak. “Ons soek antwoorde!” Monique Daniels het gepost: “Dis amper asof hulle hulle voete sleep met haar saak. Niemand is gearresteer nie en daar is geen nuwe inligting nie.” Mavis Vannie Lavis het gesê sy sal so ver gaan as om vir pres. Cyril Rama­phosa ’n brief te skryf. Sy het gesê: “Ek wil eerste ’n brief aan die president en die premier, Alan Winde, skryf en vra wat hulle posisie in die saak is. Bedank “Hulle is deur die mense ingestem en het ’n verantwoordelikheid teenoor ons.” Sandy Hess, Jesse se antie, het Mavis Vannie Lavis bedank vir haar mooi gebaar. Haar reaksie was: “Dankie, Mavis, dat jy help om my niggie en stiefpa se moordenaars te vind. Ek waardeer dit regtig.”