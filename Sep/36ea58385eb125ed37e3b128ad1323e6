’N OUERPAAR is verpletter nadat hulle 11-jarige seun se lyk Maandagoggend op ’n dumping site in Kerkstraat, Missionvale, in die Baai aangetref is. Die slagoffer is Eugene Komans van Kahn Grounds in Missionvale. Hy was ’n gr. 3-leerder by die Primêre Skool Normoyle in Missionvale. Eugene se hartseer ma, Beatrice (42), het Maandagoggend by Son se besoek van skok gebewe en kon skaars ’n woord uiter. Sy pa, Gerald Jaggers, was ook stom van skok. Volgens Beatrice het sy Eugene – haar enigste seun en jongste kind – Sondagmiddag 17:00 laas by die huis gesien. Hy het toe net geloop sonder om te sê waarheen hy op pad is. Sy weet ook nie met wie Eugene daar weg is nie. Beatrice sê toe daar so voor donker nog geen teken van Eugene was nie, het sy hom by vriende gaan soek, maar hy was nie daar nie. Volgens haar slaap Eugene gereeld by vriende in die omgewing oor en kom dan die next dag huis toe. Sy sê die next oggend skuins ná 06:00 was daar ’n klop aan haar voordeur. Dit was ene China. Volgens haar het China net vir haar gesê sy moet saam met hom gaan. Beatrice sê terwyl sy en China stap, het sy die meisie wat saam met hom was gevra of hulle vir haar kom sê haar kind is vermoor. Volgens Beatrice het die meisie “nee” geantwoord. “Toe ons by die tiep kom, toe sien ek hom daar lê,” vertel Beatrice. Hier het sy weer in trane uitgebars en kon nie ’n woord uitkry nie. Eugene se skoolhoof, Janine­ Barlow, wat intussen opgedaag het, het Beatrice vasgehou en getroos. Beatrice sê toe huilend: “Ek is so leeg.” Beatrice vertel sy het op die tiep gebuk en haar seun op die voorkop gesoen. Sy sê Eugene het merke aan sy nek gehad en daar was brandwonde aan sy lyf en skuim om sy mond. Sy sê Eugene was ’n lieflike kind. Hy het Sondag nog aan haar gesê hy is haar skattebolletjie. “Waarom hulle my kind vermoor het, sal die Hemelse Vader alleen weet.” Barlow sê toe sy Maandagoggend wakker gebel word met die tyding, was sy kwaai geskok. Barlow sê die moorde in Missionvale is besig om te escalate. Volgens haar was dit nooit voorheen so nie. “Die geweld teen vroue en kinders stop net nie. Dis tyd vir ma’s en die gemeenskap om op te staan.” Eddie Alexander, die voorsitter van Algoapark se gemeenskapspolisiërings­forum (GPF), het namens die GPF en gemeenskap medelye met Eugene se ouers uitgespreek. “Ons voel die gemeenskap van spesifiek Missionvale moet opstaan, want ons kan nie toelaat dat ons kinders vermoor word nie.” Alexander vra dat daar met die polisie en GPF saamgewerk word. Hy sê mense moenie stilbly nie en moet misdaad aanmeld. Hy sê mense kan ook persoonlik na die polisiestasie toe gaan of hom bel. Kapt. Sandra Janse van Rensburg, ’n polisiewoordvoerder, sê ’n geregtelike doodsondersoek gaan binnekort gedoen word om die presiese oorsaak van Eugene se dood vas te stel. Volgens haar is die motief vir die aanval nog onbekend en ’n moordsaak word ondersoek. Sy sê enige iemand wat die polisie kan help, kan kapt. Henk Rall by 082 302 6419 of die polisiestasie in Algoapark by 041 409 1007/1014 bel.