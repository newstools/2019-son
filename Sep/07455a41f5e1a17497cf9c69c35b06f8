HERSCHEL Jantjies kan die Wêreldbeker-toernooi vir Suid-Afrika wen. So glo Kabamba Floors, wat in sy speeldae saam met en onder Rassie Erasmus, Springbok-afrigter, by die Cheetahs gespeel het. Die 38-jarige Floors, deesdae direkteur van junior rugby by die Maties in Stellenbosch, sê Erasmus gaan Jantjies by die World Cup in Japan as game breaker inspan. Die Bokke speel Saterdag in die Internasionale Stadion Yokohama hulle eerste wedstryd in die wêreld­skouspel teen Nieu-Seeland. Floors, wat een wedstryd in sy rugbyloopbaan vir die Bokke gespeel het, sê Erasmus sal Jantjies nie vanaf die begin van wedstryde inspan nie. “Faf is tans die gevestigde skrumskakel en beter gepas om te begin. Met Handré Pollard op losskakel gee dit die afrigter meer opsies. “ ’n Mens moet kennis neem dat Handré ’n sterk, fisieke speler is. So, as dinge swaar verloop, kan Erasmus op Jantjies staatmaak. “Jantjies het baie flair en gee ’n coach die opsie om ’n speler met ’n high work rate los te laat,” verduidelik Floors. Terwyl hy nie prontuit wou sê of die Bokke die Wêreldbeker sal wen nie, wou hy ook nie noem wie hy glo vanjaar se titel sal wen nie. “Dit is een van die mees kompeterende toernooie. Gaan kyk maar net na die statistieke. Die topag-spanne volgens vanjaar se ranglys het mekaar oor en weer geklop. So, as jy my vra, is die wedloop wawyd oop,” meen Floors. Hy was Donderdagaand die gasspreker by die opening van die agste aanbieding van die Mosselbaai-sportfees. Hierdie sportfees, wat gister begin het, eindig op 12 Oktober, met die Mayoral Cup-sewesrugbytoernooi. Floors sê Erasmus sal nie veel van ’n probleem hê om sy agtal te kies nie. “Dit tel in sy guns omdat hy kontinuïteit in die span gebring het. Die spelers ken mekaar en dit kan deurslaggewend wees.”