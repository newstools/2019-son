MOLEFI Ntseki, nuwe afrigter van Bafana Bafana, kry nou die voorreg om sy debuut in sy geboorteland te maak. Wees verseker, dit gaan nie alles maanskyn en rose wees nie, want Suid-Afrika se nuwe teenstander, Madagaskar, is g’n pushover nie. Dit kom nadat die Suid-Afrikaanse Sokkervereniging (Safa) aangedui het die nasionale span pak nou die manne van die Eilande in ’n friendly Saterdag 19:00 in die Orlando-stadion in Soweto – en nié meer Zambië in sy agterplaas in Lusaka nie. Aanvalle Die Chipolopolo, soos Zambië genoem word, sou aanvanklik teen Ntseki-hulle uitgedraf het. Maar Zambië se sokkervereniging het egter daarteen besluit om die stryd voort te sit weens die voortslepende xenofobiese aanvalle in Suid-Afrika die laaste dae. Madagaskar, wat tot die kwarteindronde van die Afrikabeker in Egipte gevorder het, sal beslis ’n goeie toets vir Ntseki en sy troepe wees. Dié voormalige o. 17- na­sionale breier benodig dus elke bietjie hulp van Mzansi om dinge vir hom in sy eerste stryd in beheer van SA makliker te maak. Bafana Bafana het gister ’n friendly teen Moroka Swallows gespeel as deel van hulle voorbereiding vir Madagaskar. Saterdag gaan die eerste keer sedert November 2018 wees dat Bafana Bafana weer op tuisbodem in aksie is. Die vorige keer het SA en Paraguay swaarde gekruis in die Nelson Mandela Challenge in Durban. Dit gaan interessant wees om te sien hoe Ntseki se kop werk. Dié het reeds verras deur Bloemfontein Celtic se verdediger Tshepo Rikhotso op te roep, in plaas van Luckyboy Mokoena, wat hom onttrek het weens ’n besering.