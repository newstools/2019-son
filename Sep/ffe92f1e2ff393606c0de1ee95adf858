DIE saak van seksuele teistering teen Marius Fransman is teruggetrek. Die ANC het Fransman, die voormalige voorsitter van die ANC in die Wes-Kaap, in 2016 geskors nadat die bewerings op die lappe gekom het. Louisa Wynand het die saak teen Fransman by die polisie in Kimberley gemaak. Sy het beweer Fransman het in Januarie 2016 sy luck met haar getry. Hulle was in Kimberley, maar was op pad na die ANC se 104de verjaardagvieringe in Noordwes. Fransman is uit sy pos geskors, asook vir vyf jaar uit die ANC. Die ANC se nasionale tugkomitee het bevind Fransman het sy pos as provinsiale voorsitter misbruik om seksuele gunsies van Wynand te score. Die saak was Woensdag voor die Kimberley Landdroshof, waar die nasionale vervolgingsgesag die saak teruggetrek het. Die SABC in Kimberley berig Wynand en Fransman het buite die hof geskik. Die ANC in die Wes-Kaap het in reaksie gesê: “In dié stadium het ons nie genoeg inligting oor hoekom die saak teruggetrek is nie. “Dis belangrik om daarop te let dat die saak nie heeltemal uit die regstelsel is nie, maar net van die hofrol is. “Daar kan enige tyd weer vervolg word.” Gavin Wildschutt-Prins, ’n woordvoerder vir Wynand, het bevestig die saak was voor die hof, maar het gesê hy is nie in ’n posisie om kommentaar te lewer nie.