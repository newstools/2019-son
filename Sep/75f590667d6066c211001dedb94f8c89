“MY PA was my held.” So beskryf Keanu Joseph (22) van Eersterivier sy pa, AO Hilton Joseph (52), wat verlede Sondag in Wesbank doodgeskiet is. Hilton en konst. Terence Mostert (29) het inligting opgevolg oor ’n verdagte met ’n gun by ’n tavern. Toe hulle daar opgedaag en die verdagte gekonfronteer het, is op hulle losgebrand. Hilton is in die kop geskiet en is later in die hospitaal dood, terwyl Mostert in die nek gewond is. Die minister van polisie, Bheki Cele, het die afgelope week die Joseph-gesin en Mostert besoek. Mostert sterk by die huis aan. Cele het gesê: “Die Wes-Kaap is ’n hot spot vir cop killings, al is ekstra hulpbronne in die provinsie ontplooi.” Volgens Keanu sou hy graag nog een maal sy pa wou sien. ’n Hartseer Keanu het gesê: “Daar is nog so baie wat ek vir hom wou vertel. My pa was my rolmodel en ek was verskriklik trots op hom. “Hy het vir sy familie en werk gelewe. Hy het ’n sterk persoonlikheid gehad en was ’n opregte mens.” Michell Dietloff (38), Hilton se suster, het gesê: “Hy was baie lief vir sy werk en sy lewe het rondom sy familie gedraai. “My broer was sy gesin se broodwinner en was ’n baie stil man.” Hillary (19), Hilton se dogter, het Cele gevra om die doodstraf terug te bring. Berenise Davids (36), nog ’n suster van Hilton, het uitgevaar teen die gangsters wat hom doodgeskiet het. “Hulle verlekker hulle daarin dat hulle ’n cop doodgeskiet het. “Die cops doen hulle werk, maar die howe laat die gangsters weer loop. “Hulle het meer regte as die cops.” Ontstellend Intussen is Mostert Dinsdag uit die hospitaal ontslaan. Hy is in die nek geskiet in die skietvoorval waarin sy kollega doodgeskiet is. Mostert het gesê: “Dit is hartseer en ontstellend om ’n kollega te verloor, maar ek fokus nou op my herstel. “Die beste wat ons kan doen, is om mekaar te beskerm en altyd uit te kyk vir mekaar.” Volgens Mostert sal hy weer terugkeer werk toe sodra hy volkome herstel het. Intussen sal die twee verdagtes wat vir die skietery gearresteer is, vandag in die Blue Downs Landdroshof verskyn.