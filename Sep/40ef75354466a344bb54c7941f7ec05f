DIE Top 12 in die Boland se Groot Uitdaagreeks is in volle gang – en dié naweek gaan weer vir kookwater-rugby én drama sorg. Twee van die groot visse in Boland Rugby, Villagers Worcester en Robertson Town, het laas week teen alle verwagtinge verloor en sal nou berge moet versit om die halfeindstryd te haal. Town kom dié naweek op die Van Zylstraat-sportterrein teen Roses United te staan in ’n herhaling van die 2017-eindstryd. Roses het daardie stryd in die Boland-stadion met 48-24 gewen. Hanno Kitshoff, agsteman en kaptein van Town, sien uit na die game. “Ons sien uit daarna om Roses te ontvang. Ons het voor laas naweek ’n paar weke gerus en dit het ons ritme ietwat versteur. Detail “Ons het wel laas naweek teen Hawston vasgeval, maar ons het gesien waar ons kan verbeter,” sê die 35-jarige veteraan. “Ek ken Franzel (September, Roses-afrigter) baie goed, aangesien ons lank saam vir die Kavaliers gespeel het. Hulle sal dus goed afgerig wees. Hy’s ’n man wat aandag aan detail gee. “Hulle het ook ’n inspirerende leier in Thurlow Marsh en ’n goeie skrumskakel in Percy Williams.” Town is bekend daarvoor dat hulle ’n groot, luidrugtige ondersteunersbasis het en Kitshoff glo dit gaan tot hulle voordeel strek. “Die game gaan maar 50/50 wees, so ek vertrou dat ons groot tuisskare ons sal deurdra. “Ons sal ook baie staatmaak op Colin Willemse (losskakel), wat die gang van die wedstryd vir ons moet bepaal.”