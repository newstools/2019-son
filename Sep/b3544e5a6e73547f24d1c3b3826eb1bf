THANDO Ntini sal sy beroepskrieketloopbaan met die Paarl Rocks in die Mzansi Superliga (MSL) begin. Die span van die Paarl het die snelbouler van die Kaap opgeraap as ’n rookie-speler. Ntini (19) is die seun van die voormalige Protea-snelbouler Makhaya, wat 390 paaltjies in sy roemryke loopbaan van 101 toetse vir Suid-Afrika platgetrek het. Die ses spanne wat in November aan die tweede weergawe van die T20-reeks sal deelneem, moes ná afloop van die nasionale provinsiale T20-reeks hulle wild card-spelers aankondig. Ntini bevind hom in ’n uitgelese groep ervare spelers soos Faf du Plessis, wat die Rocks sal aanvoer. Aiden Markram‚ JP Duminy‚ Engeland se James Vince en die Bolandse held Henry Davids is ook in die span. Hy is ’n medium linkssnelbouler. Hy het Easterns Dinsdag gehelp om KwaZulu-Natal in die eindstryd van die nasionale T20-reeks te klop en die titel te wen. Hy het nege paaltjies in ses wedstryde geneem.