DIE top-10-deelnemers aan die talentkompetisie Maak My Famous het Saterdag die Grand Arena in die GrandWest-casino laat vlam vat. Ek praat nie van die vlamme wat Emo Adams en sy span by die stage laat uitkom het nie. Nee, die top-10 se talent was aan die brand. Cheswin Ruiters, Megan Danner, Bernice West, Denton “Shadow” Persens, Jesmoné Damonse, Jolene Slingers, Rezah Forbes, M.C Noedy, SA Ensemble en The Unknown was vol vuur en het die gehoor keer op keer laat kraai van die lag, saam sing en saam dans. By hulle op die stage­ was van Suid-Afrika se beste en mees gesoute talent. Benewens Adams het die Sama-benoemde Jarrad Rick­etts, Early B, Tarryn Lamb, Loukmaan Adams, Nur Abrahams en Alistair Izobell uitgesteek. Kwaai Die jong entertainers het gewys hulle verdien om in die top-10 te wees. Die wenner is Cheswyn Ruiters. As van julle net so kwaai wil wees, kan julle binnekort inskryf vir Maak My Famous 2 volgende jaar. Daar is Saterdag by die show aangekondig dat kyk­NET Maak My Famous 2 gaan opneem. En waarna word dié keer gesoek? Emo sê: “Ons soek meer van alles: sangers, dansers, akteurs, komediante, buik­sprekers – álles. “Ja, ons soek mense van die stede, maar ook mense van dorpies – die verborge skatte.” Inskrywings open 1 Oktober en sluit 31 Oktober 2019. So, kry solank jou oudisie-video gereed en hou kykNET.tv dop vir nuus oor hoe om in te skryf.