XENOFOBIE in Gauteng het die laaste ruk al 10 menselewens geëis. Daar heer wanorde in Johannesburg se strate oor buitelanders en Suid-Afrikaners vassit. Kriminele elemente het gou kop uitgesteek en talle winkels en besighede is geplunder. Die polisie het hulle hande vol met dié opstand. Meer as 90 mense is tot dusver gearresteer. Xenofobie is die vrees of haat van buitelanders, mense met ander kulture of vreemdelinge. Dit is nie die eerste keer dat grootskaalse geweld weens vreemdelingehaat hier voorkom nie. Intussen is fake boodskappe oor geweld teenoor buitelanders in die sosiale media versprei. Daar was selfs rumours dat buitelandse winkeliers beplan om Suid-Afrikaners te vergiftig deur die kos was hulle verkoop. Brig. Vishnu Naidoo, nasionale polisiewoordvoerder, sê egter aan News24 die meeste van die boodskappe, video’s en foto’s is klaarblyklik fake. “Daarvan is 99% óf oud, óf fake, óf nie van ons land nie. Te veel mense post vals en ou boodskappe, foto’s en video’s en van hulle is grusaam. Dit kan moontlik verdere geweld aanhits.” Politieke partye veroordeel dié xenofobie ten sterkste. Donderdag het die ANC- en SA president, Cyril Ramaphosa, in Johannesburg aan die land gesê geweld gedrewe deur xenofobie het die ekonomie en die vertroue in die land geskaad. “As nasie moet ons saamwerk om die geweld te stuit wat ons strate oorgeneem het. Die strafregstelsel is gereed om op te tree teen gewelddadige oortreders, plunderaars en diegene wat wetteloosheid versprei,” sê Ramaphosa. Dinsdag het Mmusi Maimane, leier van die DA, die media in Gauteng toegespreek oor die voorkoms van xenofobie daar. “Ons bevind ons in ’n oorlog in hierdie land. Weet julle wat skep xenofobie? Stilte. “Ek wil hê elke burger en nie-burger moet behoorlike dokumentasie hê. Ons moet seker maak daar word aan immigrante wetlike sekerheid gegee.” Maimane het gesê oortreders moet summier gearresteer word en ’n staande komitee moet aangestel word om met die kwessie te deal. Die EFF sê xenofobie is in die eerste plek nie deur buitelanders uitgelok nie. Mbuyiseni Ndlozi, nasionale EFF-woordvoerder, sê armoede, hoë vlakke van werkloosheid en algemene honger het die mense in die land met min hulpbronne gelaat. “Dis ’n teken van selfhaat as jy ’n ander arm persoon doodmaak in die hoop dat dit jou eie armoede sal oplos. “Die geveg moet na die regte mense geneem word – die ANC en groot besighede, wat nie ons ekonomie kon laat groei, werk skep, en werkloosheid en armoede oorwin nie.” Die ACDP-leier, eerw. Kenneth Meshoe, het Donderdag in die parlement gesê die voorvalle van brandstigting en plundery is dieselfde as ekonomiese sabotasie. “Namens Suid-Afrika vra ek die onskuldige buitelanders vergifnis vir ons mense se aanvalle op hulle. “Ek doen ’n beroep op buitelanders om nie wraak te neem nie, maar om die SA regering ’n kans te gee om die krisis op te los.” Die Sosialistiese Rewolusionêre Werkersparty (SRWP) sê xenofobie is ’n taktiek om werkers te verdeel. “As die SRWP besef ons die geweld is ’n simptoom van ’n groter probleem in ons gemeenskap. “Sedert 1994 het niks vir die werkersklas verander nie,” aldus Vuyolwethu Toli, waarnemende nasionale SRWP-woordvoerder. “Ons moet vra hoekom ons gemeenskap so ongelyk en in ’n gemors is. Pleks van teen mekaar draai, moet die werkersklas en armes unite met ander werkers van enige plek in die wêreld.”