SLANGRIVIER. – Ouma Siena Fredericks, oftewel ant Ties, het op Sondag 1 September 10 dekades plus 4 (104) jaar oud geword. Sy het dié besonderse dag op haar geboortedorp gevier en gespog dat sy nie enige medikasie gebruik nie. Sy het dié merkwaardige ouderdom gevier saam met haar dogter Fransiena Pieters, by wie sy woon, asook ander familielede, bure en vriende. Dié jaar was dit ook ietwat meer spesiaal omdat Hessequa se burgemeester, Grant Riddles, asook Gerald Boezak, ’n wyksraadslid, die geleentheid bygewoon het. En om alles te kroon, het die plaaslike Kerskoor, Lov­ing Shepherds, ant Ties en haar gaste kom toesing. Sertifikaat Wat egter kommerwekkend is, is dat ant Ties op dié rype ouderdom nog in ’n sinkhok saam met Pieters (64) en haar gesin woon. Riddles het ’n sertifikaat van waardering namens die raad aan Fredericks oorhandig. Hy het ook onderneem om die gesin se situasie plaaslik, sowel as op provinsiale vlak, op te neem. Ouma Siena se gesondheid is nog baie goed en sy is net ’n bietjie doof. Haar man, Piet, het haar 19 jaar gelede ontval. Hulle het drie dogters en een seun gehad. Laasgenoemde het haar ook al ontval. Daar is ook 12 kleinkinders, 21 agterkleinkinders en 1 agteragterkleinkind.