MAURICIO Pochettino (bestuurder) hoop Tottenham se tien-man-sege van 2-1 oor South­ampton bewys sy spelers is “verenig”. Pochettino het onlangs aangedui hy het tyd nodig om weer eenheid in sy span te vind. Dis natuurlik ná ’n onstuimige paar maande nadat verskeie spelers gedreig het om die klub te verlaat. Pochettino meen die spelers het Saterdag goeie rekenskap van hulleself gegee nadat Serge Aurier ná die halfuur-merk gepos is vir ’n roekelose tackle. Danny Ings het sake vir South­ampton gelyk gemaak. Spurs se gelukbringer en kaptein, Harry Kane, het die Londenaars maksimum punte besorg met sy vyfde doel dié seisoen. Dit was Spurs se derde oorwinning van die Premierliga-seisoen. Pochettino verwag hulle moet daarop voortbou. Trots “ ’n Paar maande gelede, toe speel ons in die final van die Champions League, en dit was nie luck nie,” het Poch uitgewys. “Ons het verdien om daar te wees. Ons kon nie die laaste paar maande te veel verander het nie. Ek voel trots. “Ek was so gelukkig vir my spelers, my groep. “Ons het ongelooflike spelers. Ons moes net ons gees teruggekry het en dis wat ons vandag (Saterdag) getoon het. “Die game was fantasties. Ons het sukses behaal met een speler minder op die veld. Ons het in die tweede helfte geveg teen ’n goeie span soos Southampton. “Ek dink ons het ongelooflike gees getoon en die spelers lyk verenig. Dis ons beginpunt om bestendig te wees.” – AP