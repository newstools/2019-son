DIT sal nie vir Manchester United ’n groot verlies wees as Paul Pogba dié klub verlaat nie. Paul Scholes, die legendariese midfielder van United, is doodseker hiervan. Die 26-jarige Pogba is steeds die groot faktor wat opinies by Old Trafford verdeel. Die vertonings van die Wêreldbeker-wenner met Frankryk ry erg wipplank sedert sy terugkeer van Juventus drie seisoene gelede. Pogba is steeds op United­ se boeke al het hy telkens sy begeerte uitgespreek om die klub te verlaat. Paris Saint-Germain, Real Madrid en Barcelona is van die groot klubs wat glo toustaan vir sy dienste. Scholes hou vol hy is nie oortuig van Pogba se lojaliteit teenoor die Red Devils nie. Scholes, wat byna 500 wedstryde vir United gespeel het, reken: “Ek dink dis duidelik hy wil die klub verlaat. “Hy wou in die transfer window na Real Madrid gegaan het, maar dit het om een of ander rede nie gebeur nie. “Kom ons kyk maar wat gebeur as hulle hom vra om nog ’n seisoen aan te bly. “Ek dink egter nou ook nie hy sal juis ’n groot verlies vir United wees as hy loop nie. “Aan die einde van die dag is sy peil die afgelope drie seisoene sedert hy hier aangekom het ook nie enige iets om oor huis toe te skryf nie. “Ek is seker daar is ander spelers wat die step up kan maak en net so ’n goeie job sal doen.” United reis Sondag na die London Stadium vir ’n interessante Premier­liga game teen West Ham United. – AP