OUDPRES. Thabo Mbeki sê die Britse en Amerikaanse regerings het destyds sy hulp gesoek om Robert Mugabe as president van Zimbabwe te verwyder. Mbeki het dié inligting by die ANC se gedenkdiens vir Mugabe in KwaZulu-Natal bekendgemaak. Mbeki sê hy het geweier selfs nadat daar toenemende druk op hom geplaas is. Volgens hom het slegs Zimbabwe se mense die reg gehad om Mugabe te verwyder. "Die Britte en die Amerikaners wou nie hê Mugabe moes staan vir president van Zimbabwe nie. Hulle het kontak gemaak met ons om met 'n plan vorendag te kom om seker te maak hy staan nie vir president nie." Mbeki sê die Britse regering, onder die eersteminister Tony Blair, het selfs beplan om op 'n militêre wyse in te meng in Zimbabwe, maar moes die plan laat vaar omdat hy dit nie gesteun het nie. - EWN