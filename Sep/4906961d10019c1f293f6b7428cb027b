ROSES United is in die top-12. Ondanks Bella Vista se oorwinning van 111-17 oor Saron, sal Roses aan die Bolandse uitspeelwedstryde deelneem. Dit is hoe sake staan ná Roses se wegholsege van 73-19 oor die Wit-Sentraal-kampioen, Hamlet. Roses was rustyd voor met 31-12. Die wedstryd is Saterdag voor ’n reuse-skare gehou op die plaaslike sportterrein in die dorp Prince Alfred Hamlet in die Witzenberg-munisipaliteit. Hoewel Franzel September (afrigter) minute ná die eindfluitjie ’n sug van verligting geslaak het, was hy nietemin baie bekommerd. Eers nadat die punte-gemiddelde uitgewerk is, het September en sy span gebaljaar. Maar dit was maar naelskraap, want Bella Vista se honderdtal het sake vir hulle baie bemoeilik. Dit het langs die kantlyn geklink asof die kragmeting tussen Bella Vista en Saron so 7 km langs die R303 ge­livestream is. Die vraag moet gevra word waar dié Roses-span die hele seisoen was. Roses het vuur en vlam begin en ook so geëindig. Die haker Kelvin Fikster was baie prominent in Roses se agtal, wat die grondslag vir hulle aanvallende spel gelê het. Selfs die Boland Kavaliers se afrigter, Randall Modiba, was beïndruk. “Dit was ’n baie goeie vertoning deur die Roses. Maar ek moet albei spanne komplimenteer vir die tipe rugby wat hulle gespeel het. Pluimpie “Dit was skouspelagtig. Albei spanne was gretig om met die bal te hardloop. “Ook die twee breiers verdien ’n pluimpie vir die vertroue wat hulle in die jong spelers geplaas het. “Ek gaan my fokus op die top-12 plaas om die beste spelers vir my elite-groep vir volgende seisoen te kies.”