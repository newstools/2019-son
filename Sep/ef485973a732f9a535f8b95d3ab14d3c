WOEDENDE inwoners van Khuma naby Stilfontein in Noordwes het ses wyksraadslede se huise afgebrand. Dit nadat die munisipaliteit na bewering nie aandag aan hul eise gegee het nie. Brig. Sabata Mokgwabone, 'n provinsiale polisiewoordvoerder, sê daar is altesaam agt huise afgebrand. Tebogo Job Mokgoro, premier van Noordwes, was in 'n vergadering van die Nasionale Raad van Provinsies toe hy van die betogings gehoor het. Vuyisile Ngesi, Mokgoro se woordvoerder, sê die premier het onmiddellik na die township gehaas. "Die inwoners het Mokgoro ingelig dat hulle 'n memorandum met hul griewe en eise in Augustus aan die Motlosana-munisipaliteit oorhandig het en nog geen terugvoering daaroor ontvang het nie," sê Ngesi. Die eise sluit in die toekenning van grond vir behuising sowel as verbetering van infrastruktuur in die township. "Mokgoro het hom daartoe verbind om aandag aan die eise te gee en sal die area Woensdag saam met Noordwes se hele uitvoerende raad besoek om terugvoering aan die gemeenskap te gee." - News24