KRUISFONTEIN United het Saterdag gewys hy kan Gardens in die Hok klop. Kruis het die Greens naelskraap met 13-12 geklop in hulle top of the table game in die OPRU Superliga se top-12. Kruis was rustyd met 13-9 voor. Die Superliga kook tans en die wedloop om die ligakampioen te word, raak al hoe opwindender. Kruis en Harlies is nou die gesamentlike voorlopers. Gardens en Kruisfontein was, soos verwag, in ’n titaniese stryd gewikkel. Die winderige toestande het sake bemoeilik, maar nie die gehalte van die rugby beïnvloed nie. Kruis het die Greens drieloos gehou terwyl hulle self twee drieë gedruk het. Gardens kon die wedstryd laat in die tweede helfte gewen het, maar het ’n strafskop verbrou. Kruis se skrums was goed en die span het goeie druk voorlangs geplaas. Die deurslaggewende oomblik het in die eerste helfte gekom toe Darren Domingo ’n skepdoel oorgesit het. Dit was die wenpunte. Gardens het in die tweede helfte goed teruggeveg, maar het net nie nog punte aangeteken nie. Shaun Windvogel van Kruisfontein stem saam dat dit ’n baie taai stryd was. “Ek is baie trots op ons spelers oor hulle veggees en uithouvermoë. “Die deurslaggewende speler was Paulus Tshozi, wat die losgemale vreeslik hard skoongemaak het om goeie bal vir ons te verseker. Verskonings “In die skrums het Alwyn Grootboom en Sheldon Petersen baie goed gekombineer om Gardens se skrums in toom te hou.” Alwano Solomon en Wayden Floors het drieë vir Kruis gaan druk. Kevin Godfrey van Gardens wil geen verskonings maak vir hulle verloor nie. “Kruis verdien om te wen en ons het eenvoudig nie ons kanse gebruik nie.” Vir Gardens het Renaldo Lewis met vier strafdoele geslaag.