ANTHONY Joshua wil op 7 Desember Andy Ruiz se kop van sy lyf afslaan. Só het die promotor Eddie Hearn die naweek gesê oor dié twee grotes se rematch in Saoedi-Arabië. Hearn glo Joshua sal sy skoknederlaag wreek. Die bokser is op 1 Junie in Madison Square Garden in New York vier keer platgeslaan voordat die geveg beëindig is. “Ek het ’n lang gesprek met Joshua gehad. Hy wil nie eens met Ruiz praat nie. Hy wil hom disnis slaan. “Só oorgehaal is Joshua hierdie keer dat hy Ruiz se kop van sy lyf af wil slaan,” het Hearn aan Metro gesê. Nie lus Hearn sê Joshua moet nou wegbreek uit “1 Junie se groef”. Hy sê ook Joshua was duidelik nie lus om teen Ruiz te boks nie omdat hy veel eerder die WBC-kampioen Deontay Wilder in die kryt wou gehad het. “Dis egter nou ’n nuwe ball game. “Joshua is gereed om weer die gordels van die WBA, IBF, WBO en IBO terug te wen. “Joshua smag daarna om weer wêreldboks se rol­model te wees. “Daarom is ’n oorwinning vir hom ononderhandelbaar,” voeg Hearn by. Die promotor het die rematch in die woestyn as “massief” bestempel.