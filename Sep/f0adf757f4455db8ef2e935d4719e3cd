DIE EFF het 'n regspan saamgestel om die familie van die 19-jarige Ikey-student, Uyinene Mrwetyana, te help. Die regspan sal gelei word deur adv. Tembeka Ngcukaitobi. Die party beplan om die familie te help om die Suid-Afrikaanse Poskantoor en die  minister van kommunikasie, Stella Ndabeni-Abrahams, te dagvaar. Dit kom nadat 'n 42-jarige werknemer by die Claremont-tak gearresteer is vir die verkragting en moord van Mrwetyana. "Dit gaan oor die veiligheid van diegene wat y die Poskantoor gehelp word en die minister se verantwoordelikheid," sê Malema. Hy sê 'n verantwoordelike regering en werkgewer moes geweet het dat Mrwetyana se "moordenaar" 'n kriminele rekord het. "Deur hom aan te stel het die minister en die regering die gemeenskap se lewens in gevaar gestel." Malema sê hy sal na die begrafnis kontak maak met Mrwetyana se familie. - JacarandaFM 