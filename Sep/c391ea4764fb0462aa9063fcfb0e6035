HULLE sit maar net en wag vir die volgende skokkende misdaad om te gebeur. Só praat ’n polisieman oor die moorde op vroue en kinders wat weer nuwe laagtepunte bereik het. Die jongste syfers vir die boekjaar 2018/19 is pas uitgereik. ’n Allemintige 2 771 vroue is in dié tydperk vermoor, asook 1 014 kinders. Hierdie cop het sy mening gegee na aanleiding van mense wat vra dat die doodstraf teruggebring moet word en of verkragters ooit gerehabiliteer kan word. Die konstitusionele hof het die doodstraf op 6 Junie 1995 afgeskaf omdat dit teenstrydig was met die Grondwet van 1994. Hy sê egter mense kan maar daarvan vergeet dat die Grondwet ooit verander sal word. Moeilik “Die grondwetskrywers het dit bitter moeilik gemaak om te verander. Die polisie werk net van een misdaad na ’n ander. Dit gaan bitter moeilik in die polisie. Cops is oorwerk en dinge is moeilik.” Volgens die cop kom baie kinders uit gebroke huise en daar word geen voorkoming gedoen om hulle te help nie. “Maatskaplike werkers het net so ’n moeilike taak en hulle is net so oorwerk,” sê hy ’n Voormalige cop meen ook die doodstraf sal help. Hy sê: “As die skurke hang, sal daardie misdaad nie weer gebeur nie. Misdaad sal afkom. “Maar die wetgewing sê mos ‘nee’. Die wetgewing is só dat bendebase ook jeugdiges gebruik om misdaad te pleeg. Dan kom die base daarmee weg.” Hy voeg by die Poca-wet vat so lank om in werking te tree dat misdaad maar net voortgaan.