TOE hulle Maandag by die kantoor aankom, was die slotte verander. Die Nelson Mandelabaai-munisipaliteit se administrasie het besluit om twee raadslede uit hulle kantore te skop om “dienste na die mense te bring”. Die twee uitgeslote raadslede is Tyrone Adams van die DA en Lance Grootboom van die ACDP. Volgens George Geleba, burgemeester Mongameli Bobani se woordvoerder, behoort die kantore in die mayor’s parlor aan die uitvoerende direkteur van die burgemeesterskantoor, nie aan die raadslede nie. “Met versoeke so ver terug as Julie is albei raadslede gevra om hulle kantore te verlaat,” sê Geleba. Adams, wat die raadslid in wyk 48 is, se kantoor was by die Uitenhaagse stadsaal. Grootboom, ’n proporsionele raadslid, se kantoor was ook hier. Geleba sê egter daar was ’n kantoor vir Adams voorberei by die Allanridge-gemeenskapsaal in Kamesh en al die gebreekte goed is gefix. Ander kantore is vir die raadslid gereël. ’n Finale kennisgewing is aan hom uitgereik wat vra dat hy die kantoor moet verlaat – of hy sal uitgesit word. “Hulle het geweier om te gaan en die laaste opsie was om die slotte van die kantoor te vervang,” sê Geleba voorts. Grootboom is hoogs ontsteld oor hy met wortel en tak uitgesit is. “Toe ek Maandag op kantoor kom, kon ek nie die deur oopmaak nie. “Bobani het ons uitgesluit en al ons persoonlike dokumente en goed is daar binne. Dit gaan ’n lelike impak hê op die gemeenskap wat elke dag na ons toe kom vir diensleweringsprobleme, proof of residence ensovoorts. Ek sien omtrent 50 mense ’n dag.” Die laaste maand, sê Grootboom, is Bobani daarop uit om hom uit die kantoor te kry, want hy het ander mense wat hy in die kantoor wil sit. “Dis totaal onaanvaarbaar en dit wys Bobani gee nie om vir die mense van Uitenhage nie,” meen Grootboom. Adams het Son verwys na Kabelo Mogatosi, DA-hoofsweep in die Metro, vir verdere kommentaar. Mogatosi sê dis onregverdig wat gebeur het. “Voorheen was daar ’n ANC-raadslid wat ’n kantoor gehad het by die Allanridge-saal. Maar daar was security concerns. Hulle het Adams net ’n dag se kennis gegee om uit te trek. “Ek het aan die speaker geskryf oor veiligheidskwessies en ook om te vra vir ’n verlenging van die uitsetting. Sy is verantwoordelik vir die welsyn van raadslede. Maar nou wil hulle hom iewers sit sonder sekuriteit. “Dit gaan dienslewering affekteer omdat dit nie maklik toeganklik is vir alle inwoners nie,” sê Mogatosi. Hy sê talle DA-raadslede se kantore is nie reg toegerus om dienste te lewer nie.