DARLING. – Honderde inwoners het Vrydag amok gemaak in dié Weskusdorpie. Die protesaksie het ongeveer 02:00 begin. Betogers het die ingang na die dorp (R307) met brandende tyres afgesper. Die apteek, ’n bank, drankwinkel en die munisipale geboue in die middedorp is gevandaliseer. Te midde van die chaos het die polisie met rubberkoeëls op die betogers geskiet. Die cops het ook skokgranate en traangas gebruik om die betogende inwoners uiteen te jaag. ’n Organiseerder van die protes, Archie Mbhele, sê hulle het besluit om hulle frustrasie pad toe te vat nadat die Swartland Munisipaliteit hulle herhaaldelik ignore het. Mbhele sê: “Ons eis nog behuisingsgeleenthede. Die laaste behuisingsprojek in Darling was in 2007. “In sy begroting sê die munisipaliteit hy sal vir 37 Hophuise voorsiening maak. Agterplase “Ek weet nie waar hy dié getal kry nie, want die waglys vir Hop-huise is meer as 1 000.” Hy voeg by: “As die munisipaliteit nie in staat is om ons huise te bou nie, moet hy ons plots met water en toilette gee waarop mense hulle shacks kan oprig. “Mense is moeg van rent betaal by die agterplase waar hulle huidig woon. Ons wil ook hê die munisipaliteit moet meer werkgeleenthede binne die munisipaliteit skep. “Vroue moet meer jobs in die munisipaliteit kry. Swart mense moet jobs kry in die munisipaliteit – veral in law enforcement. “Ons soek ook grond vir ’n hoërskool. In Darling is nie een nie. “Ons kinders moet skole in areas soos Atlantis en Malmesbury bywoon. Gevolglik los van hulle skool en raak by drugs en gangsters betrokke.” ’n Inwoner, Tebogo Mageli, sê weens die tekort aan werksgeleenthede in die dorp word sy “gedwing om drank te verkoop”. Funksie Sy sê: “My sjebeen word amper elke naweek geraid en hulle (die polisie) vat elke keer ál my drank. “Ek probeer maar net om ’n inkomste te verdien, aangesien daar nie jobs hier is nie.” Tijmen van Essen, burgemeester van die Swartland Munisipaliteit, sê: “Die voorsiening van behuising is ’n nasionale en provinsiale funksie. Dis nie ’n munisipale funksie nie. Wat werksgeleenthede betref: Die munisipaliteit probeer vir die privaat sektor ’n omgewing bou om daardie geleenthede te skep. “Maar wat (Vrydag) in Darling gebeur het, sal enige privaat besigheid goed laat nadink of Darling wel die regte plek sal wees vir ’n onderneming. ” ’n Polisiewoordvoerder, Siyabulela Malo, bevestig daar was ’n betoging. Hy sê die cops en ander law enforcement sal in die area bly en die situasie monitor.