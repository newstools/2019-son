DIE Oos-Kaapse gesondheidsdepartement doen ’n beroep op die inwoners van Nelson Mandelabaai om met die ower­hede saam te werk om misdaad te beveg. Dié beroep kom nadat ambulanspersoneel­ wat met ’n asmalyer op pad hospitaal toe was, vroeg Maandag­oggend beroof is. Sizwe Kupelo, woordvoerder van die gesondheidsdepartement, sê die rooftog het op die hoek van die Chatty-dip en Uitenhage-pad gebeur toe die rowers die pad versper het. “Drie mans het die bestuurder se venster van die ambulans gebreek en die bestuurder beseer. “Die twee paramedici in die ambulans en die pasiënt is toe van hulle persoonlike besittings beroof en is erg getraumatiseer. “Ons doen regtig ’n beroep op die inwoners van die Baai om op te staan en dié ding te beveg, en om met die polisie saam te werk. “ ’n Aanval op ’n gesondheidswerker, veral dié wat noodsaaklike dienste lewer, is ’n aanval op die gemeenskap,” sê Kupelo. Die polisie stel nog ondersoek in na die saak.