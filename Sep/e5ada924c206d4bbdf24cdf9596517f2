WEST Ham se bestuurder, Manuel Pellegrini, het Bournemouth se assistent-bestuurder, Jason Tindall, daarvan beskuldig dat hy probeer het om die skeidsregter te beïnvloed. Die spanne het Saterdag in die Vitality Stadion met 2-2 gelykop gespeel. Pellegrini was omgekrap en het sy misnoeë teenoor sy eweknie van Bournemouth, Eddie Howe, uitgespreek toe hulle mekaar ná die wedstryd met die hand gegroet het. Howe het beweer dit het te doen met verskeie VAR-besluite, maar Pellegrini het sy weergawe bevraagteken. “Nee, ek praat nooit oor VAR-besluite nie,” sê Pellegrini. “Ek praat van die assistent (Tindall). Hy het die hele game, met elke besluit, die ref onder druk probeer sit. Dis al waaroor ek kla – nie oor VAR nie. “Dis sy assistent. Ek dink nie hulle het dit nodig nie omdat hulle aanvallende sokker speel. “Maar sy assistent hoef nie sulke dinge te doen nie. Dis nie fair nie.” – AP