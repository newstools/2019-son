UITVOERENDE lede van die SABC wat wanadministrasie en korrupsie by die openbare uitsaaier wil uitroei, se lewens is in gevaar. Só sê Bongumusa Makhathini, raadsvoorsitter van die SABC. "Daar was al baie aanvalle, veral op uitvoerende lede wat ons uithelp. Hulle word aangeval omdat hulle hernuwing dryf. Hulle hou mense aanspreeklik op grond van wat in die verlede gebeur het," sê Makhathini. Makhathini het Dinsdag aan die parlementêre oorsigkomitee vir kommunikasie gesê die leierskap van die SABC werk aan remediërende stappe vervat in die voormalige openbare beskermer, Thuli Madonsela, se 2014-verslag. Die openbare uitsaaier implementeer ook aanbevelings wat 'n parlementêre ad hoc-komitee gemaak het na 'n kommissie van ondersoek in 2016. Die SABC het ook interne forensiese ondersoekers aangestel wat in een boekjaar 108 forensiese verslae saamgestel het wat die omvang van die agteruitgang by die uitsaaier uitlig. Makhathini sê egter die leierskap gaan nie afgeskrik word nie. - News24