DIE polisie het sy grondwetlike regte van hom ontneem en oormatig beïnvloed om ‘n bekentenis af te lê en daarom versoek hy die hof om dit nie te aanvaar nie. So het Justice Mooi (30) Woensdagmiddag aan die einde van sy getuienis in die die verhoor binne ‘n verhoor in die rondgaande hooggeregshof op Oudtshoorn aan regter Nolwazi Boqwana gesê. Mooi het volgehou dat die hantekeninge op die waarskuwingsverklaring wat die ondersoekbeampte, ao Martin le Roux, van hom geneem het, beslis nie syne is nie. Hy noem ook hy het besluit om ‘n bekentenis af te lê nadat speur-sers. Sheroné Flemmer hom in die aanhoudingselle oortuig het dat dit sy enigste uitweg is, “omdat die mense hier (Oudtshoorn) almal rassiste is”. Mooi het getuig hoe hy op 13 September 2017 in Port Elizabeth deur kapt. Deon Bouwer en Le Roux in hegtenis geneem is. Volgens hom het Bouwer hom meegedeel dat Sixabiso Klip (23) alles aan hulle vertel het en dat hy die een is wie vir Preston Titus vermoor het. Indien hy dit nie erken nie sal hy in groot moeilikheid beland. Mooi het getuig dat Bouwer en Le Roux baie arrogant en onbeskof met hom was. Volgens hom wou hulle hom ook nie toelaat om ‘n oproep na ‘n familielid of sy prokureur te maak nie. Hy het ontken dat hy aan Le Roux gesê het hy wil “alles oor die saak vertel”. Mooi het ook vertel hoedat Ludonga onderweg na Oudtshoorn ‘n gesprek in Xhosa met hom gevoer het omdat Bouwer en Le Roux hulle nie sou verstaan nie. Sy het hom meegedeel dat hulle vir Maggy soek en sy Maggy en Natasha Stuurman ken. Sy was met Stuurman se broer getroud en dit was Stuurman se toedoen dat die huwelik nie gehou het nie. Sy het hom aangeraai om alles te doen wat die polisie van hom vra en dit het hom ongemaklik laat voel. Mooi was vol lof vir Flemmer wat die eerste keer in 48 uur soos ‘n beskaafde mens met hom op Oudtshoorn gepraat het. Sy het hom selfs ‘n koppie koffie aangebied. Hy het erken dat hy wel die dag van hul aankoms op Oudtshoorn twee keer na die Oudtshoorn geneem is, maar nie die tweede deur dr. Herman Kruger ondersoek is nie. Die staatsaanklaer, adv. Chris van der Vijver, het aan Mooi genoem dat die hof nou “n klomp nuwe goed” meegedeel is. Mooi se getuienis oor wie langs hom agter in die voertuig onderweg vanaf Port Elizabeth na Oudtshoorn gesit het, verskil ook. Hy het onder kruisverhoor gesê dit was Ludonga terwyl hy vroeër getuig het dat dit Le Roux was. Sy verduideliking hieroor was dat hy op die gesprek tussen hulle gekonsenteer het en dat Le Roux langs hom gesit het. Die saak is vir argumente tot Donderdag 5 September uitgestel. 