DIE stilte is verbreek. Mense slaan eindelik ag op die geweld teen vroue in Suid-Afrika. ’n Inligtingsessie oor gendergeweld is gister by die Hoërskool­ Chapman in die Baai se noordelike gebiede aangebied. Dit vorm deel van ’n bewus­makingsveldtog van Masifunde Learner Development, ’n maatskappy sonder winsbejag. Masifunde is in die Baai gesetel en fokus op jeugontwikkeling en -bemagtiging. Verskeie belanghebbers soos die SAPD en gemeenskapsleiers het die inligtingsessie bygewoon. Andisiwe Mbelekane, junior­ konsultant en fasiliteerder van Masifunde se projek Gender-Based­ Violence Prevention het gesê die doel is om bewustheid te skep en ondersteuning en deelname van die gemeenskap te kry. “Gendergeweld is geweld wat op iemand gerig is omdat hulle ’n man of ’n vrou is,” verduidelik Mbelekane. Toename Sy het gesê hierdie vorm van geweld gebeur daagliks, maar mense maak eers hulle oë oop wanneer dit in moord eindig. Emosionele mishandeling – soos met dreigemente en insults – en diskriminasie speel ook ’n rol. “Ja, daar is ’n toename in gendergeweld in die Nelson Mandelabaai. Dis ook belangrik om bewustheid te skep, want sommige mense word mishandel maar hulle weet dit nie eens nie,” sê Mbelekane. Die uitwerking van dié geweld op slagoffers is onder meer ’n swak selfbeeld en uitdagings met sosialisering. Volgens Mbelekane dryf dit party slagoffers selfs tot selfmoord. Mense wat hulp soek, kan gaan na social workers, die polisie en NGO’s wat berading bied vir slagoffers, sê Mbelekane. Pres. Cyril Ramaphosa het hom Dinsdag op Twitter uitgelaat oor die geweld teen vroue. “Ek veroordeel die geweld wat versprei het oor ’n aantal van ons provinsies ten sterkste. Ek vergader vandag (Dinsdag) met die ministers in die security clusters om seker te maak ons hou ’n ogie oor dié geweld en kry maniere om dit stop te sit.” Hy het gesê sekerheidsmagte bestaande uit die polisie en beamptes van die departemente­ van maatskaplike ontwikkeling, gesondheid, onderwys en justisie is op high alert om seker te maak dat vroue en kinders veilig is. Noodspanne sal op provinsiale vlak ontplooi word. Dié spanne sal vinnig reageer op alle vorme van geweld, veral teen vroue en ander gemarginaliseerde groepe, het hy gesê. “Dit sluit in die aanspreek van sistemiese uitdagings soos die agterstand van sake en die aanpak van kritieke uitdagings, soos dié by die DNS-laboratoriums,” voeg Ramaphosa by. Ramaphosa het ook sy medelye­ uitgespreek met die families van vermoorde vroue. Hy het onder meer verwys na slagoffers soos Uyinene Mrwetyana, Leighandre Jegels­, Nolunde Vumsindo, Meghan Cremer en Jesse Hess.