DIE couple van Parow wat byna van hulle wedding beroof is, moet nou ringvinger trek om hulle droomdag te laat realiseer. Son het verlede maand berig oor Justine Klaasse (33) en Christopher Died­ricks (35), wat by die Joie De Vivre Country House en konferensiesaal op ’n plaas in Klapmuts sou trou. Hulle het reeds in Januarie R38 000 vir hulle groot dag op 21 September betaal. Die couple het laas maand uitgevind die venue is nie meer beskikbaar nie en Char­­maine Newman het na bewering met die geld verdwyn. Newman was die huurder van die Joie De Vivre Country House en konferensiesaal. Blykbaar was daar probleme tussen Newman en Jon Stoffberg, die eienaar van die plaas waarop die Joie De Vivre Country House­ en konferensiesaal is. Die couple het gelukkig nou hulle geld teruggekry, maar moet nou alles van voor af reël. Dít kom nadat Klaasse intussen ’n saak van diefstal teen Newman aanhangig gemaak het. Newman het eers gereageer nadat ondersoekbeamptes haar gekontak het. Sy het volgehou niemand het haar probeer kontak nie. Ná onderhandelinge tussen die twee partye se prokureurs het Newman die couple se geld terugbetaal. Klaasse sê hulle is bly, maar is nou gestres oor die hele besigheid wat in so ’n kort tyd beplan moet word. “Al die excitement is by die deur uit,” sê sy. Klaasse sê ander mense probeer hulle nou inloop oor almal weet hulle is desperaat vir die troue. Newman het Maandag aan Son gesê dit was net ’n misverstand en daar was kommunikasieprobleme. “Ek het nie weggehardloop met die geld nie.” Newman wil nou net alles agter haar sit.