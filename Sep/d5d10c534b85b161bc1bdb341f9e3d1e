’N GESIN rou nadat hulle enigste broodwinner doodgery is. Gert Adams van Worcester was Donderdag van die werk af op pad huis toe toe hy op die R43 buitekant Avian Park van sy fiets af gestamp is. Volgens sy vrou, Hendriena, het hy haar op die taxi gesit toe hulle by die werk uitval. Hendriena het pas ’n char job gekry by die plek waar haar man gewerk het. Sy vertel sy het nooit kon dink het dít sou die laaste keer wees dat sy haar man lewend sou sien nie. Toe sy hom wel weer sien, was sy klere bebloed en was al die beendere in sy liggaam gebreek. ’n Hartseer Adams vertel toe sy by die toneel opdaag, was haar man reeds in die ambulans. Sy sê: “Sy bike het flenters eenkant gelê. “Hy was toe al breindood verklaar deur die paramedics. “Dit was verskriklik om hom só te sien. “Al sy bene vanaf sy kop tot sy bene was gebreek. “Toe ons by die hospitaal kom, het die dokters gesê dat hy baie seer gekry het. “Hulle moes ’n kombers vat om sy kop bymekaar te hou.” Gert het later gesterf. Hendriena sê toe hulle by die polisiestasie in Worcester opdaag, het hulle geen rekord gehad van haar man wat afgesterf het nie. Sy sê in die dossier was ook nie veel inligting oor die ongeluk nie. ’n Woordvoerder van die polisie, kapt. FC van Wyk, het gesê nadat die ongeluk gebeur het, is ’n saak van roekelose en nalatige bestuur oopgemaak. Van Wyk het verduidelik: “Toe die polisie by die toneel opdaag, was die bestuurder nog op die toneel. “Toe die familie by die Worcester-polisiestasie opdaag, was dit 18:00. “ ’n Nuwe skof was reeds aan diens. “Die hospitaal verwittig die polisie eers nadat die slagoffer gesterf het.” Volgens Van Wyk is die klagte in dié geval intussen na strafbare manslag ver­ander.