TERWYL Suid-Afrika en Nieu-Seeland die big dogs in groep B in die Wêreldbeker-reeks is, sal spanne soos Namibië, Kanada en Italië probeer om onderling punte in te samel. Namibië sal poog om die eerste WB-oorwinning in sy geskiedenis te behaal. Hy hoop om dit teen Kanada of Italië te doen. Die Welwitschias het in die vorige WB met 16-17 teen Georgië verloor, maar darem ook sodoende hulle eerste punt ingesamel. Hulle het ’n bonuspunt verdien deur met minder as sewe punte te verloor. Namibië se grootste oomblik was egter sy kaptein, Johan Deysel, se drie teen die All Blacks in hulle nederlaag met 14-58. Wen Volgens Cliven Loubser, Namibië se jong losskakel, het sy kaptein daardie oomblik terdeë geniet. “Johan spog nou nog oor daai drie. Hopelik kan ons dit weer doen. Dalk is dit dié slag ek,” sê hy aan rugbyworldcup.com. “Maar ons punt teen Georgië was ’n belangrike oomblik – ons het amper ons eerste wen gekry. Ek dink Deysel en die ander ouens wat in 2015 gespeel het, glo selfs méér dat ons dié slag ’n game kan wen. “Ek wil net ’n goeie World Cup hê en die basics goed doen,” sê die 22-jarige boorling van Rehoboth. “En hopelik magical goed doen wat die mense by die huis sal onthou en trots maak,” voeg hy by.