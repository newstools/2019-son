’N PETISIE is opgestel om te verseker Lucinda Evans word as die land se heel eerste kinderkommissaris aangestel. Teen Vrydag het die aanlyn petisie op 296 handtekeninge gestaan. Dit is gerig aan pres. Cyril Ramaphosa en die Wes-Kaapse premier, Alan Winde. Evans, die stigter van Philisa Abafazi Bethu, is bekend daarvoor dat sy vir vroue- en kinderregte veg. Dié week het sy so ver as Johannesburg gegaan om seker te maak geregtigheid geskied in die “Baby Lee”-moordsaak. Liyaqat Akeem Mentoor (3) het in Maart 2018 vermis geraak en sy lyk is nooit gevind nie. Dit selfs nadat Onke Hartin Mashinini in die Suid-Gautengse hooggeregshof aan sy moord skuldig bevind is. Dis maar net een van die vele kindermoordsake wat Evans gereeld bywoon. By die onlangse massiewe Kaapse optog teen geweld teen vroue het Evans haar stem behoorlik laat hoor. Sy het skaamteloos ’n poster gehad wat sê “Los my p**s af!” Evans was ook nie bang om vir die polisie te sê hulle moenie die vroue “moer” terwyl hulle betoog nie. Latifa Jacobs, wat saam met Evans aan verskeie projekte werk, sê Evans was baie geskok om te hoor die gemeenskap het haar genomineer. Jacobs sê: “Sy is genomineer oor ons weet sy doen die werk met liefde en sal haar beste lewer. Baie vrouegroepe en nieregeringsorganisasies het haar benoem.” Gillion Bosman, voorsitter van die Wes-Kaapse staande komitee oor maatskaplike ontwikkeling, sê die nominasies is nog tot môre vir die publiek oop. “Ons wil mense aanmoedig om aansoek te doen en enige een te nomineer wat aan die Wes-Kaapse Kinderwet voldoen. “Sodra die proses klaar is, sal ons vergader en deur al die nominasies gaan. “Ons sal dit dan adverteer en as daar enige probleme is, sal ons dit weer deurgaan. “Ons sal dan mense begin kortlys vir onderhoude.”