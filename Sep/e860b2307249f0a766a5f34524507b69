“KOM uit, Mr. President!” Só het sowat 800 betogers gisteroggend buite die Kaapstadse Internasionale Konferensiesentrum (CTICC) geskree­. Hulle het geëis dat pres. Cyril Ramaphosa, wat die Wêreld Ekonomiese Forum daar bywoon, hulle moet toespreek. Golf Die aktiviste, meestal universiteitstudente, het vroeër buite die parlement betoog waar die speaker, Thandi Modise, hulle toegespreek het. Die betogers het later in die dag soos ’n moanende golf van die parlement na die CTICC oorgespoel. Daar het dinge geruk. Hulle het betoog teen verkragting, aanvalle en moord op vroue en kinders. Die betogers het gesê hulle gaan nêrens heen voordat Rama­phosa uitkom en hulle toespreek nie. Een van hulle, Shanice Appels, sê: “In Suid-Afrika het jy as vroumens nie ’n ander keuse as om ’n aktivis te wees nie. “Jou lewe is altyd in gevaar. Ons moet teen die kultuur van rape en geweld teen vroue en kinders veg.” Oor Ramaphosa sê sy: “Ons word gelei deur ’n man wat meer omgee oor sy rykdom as ons veiligheid. “Ons steun nie die doodstraf nie, want dis nie die antwoord nie. “Die probleem is die regstelsel. Die einste polisiemanne wat ons moet help, is ook rapists. “Die hele justice system moet verander.” Soortgelyke optogte is landwyd gehou.