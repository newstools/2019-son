'N BEJAARDE vrou van Somerset-Wes is platgeslaan nadat al haar geld uit haar Sassa-rekening verdwyn het. Sunshine Hector (91) sukkel nog om uit te vind hoe haar geld verdwyn het. Hector bly tans in 'n ouetehuis in Somerset-Wes nadat sy twee beroertes in 2011 gehad het. Colleen Soares, Hector se dogter, sê daar was tot en met 9 Mei altesaam R1 403,59 in haar ma se Sassa-rekening. "Toe sy die geld 'n week later nodig kry, was daar geen fondse in haar rekening. Op 1 Junie was daar, 'n dag nadat Sassa die inbetalings gedoen het, ook niks geld in haar rekening nie," sê Soares. Soares sê hulle kry geen antwoorde van Sassa se kantor nie. "Hulle het net gesê hulle is te nuut in die kantore om te sê wat kon gebeur het. Blykbaar is daar 'n ondersoek aan die gang maar niemand sê niks oor enigiets nie. Almal is stil," sê Soares. Die Poskantoor het intussen 'n nuwe rekening vir Hector oopgemaak. Shivani Wahab, 'n Sassa-woordvoerder, sê hulle vermoed bedrog. "Wanneer daar vermoed word dat bedrog gepleeg is met 'n begunstigde se rekening, word dit onmiddelik geblock as voorkomingsmaatreël," sê Wahab. - News24