DIE jong, talentvolle Andrew Wessels van Fort Beaufort in die Oos-Kaap is ’n natural born talent. Andrew, wat onlangs 10 jaar oud geword het, is reeds ’n superster in sportkringe. Hy is tans in gr. 4 by die Laerskool Fort Beaufort. Hy is boonop baie knap in die klaskamer met akademiese werk. Die knapie blink al geruime tyd op die sportveld uit, veral op die atletiekbane waar hy die land aan die brand hardloop. Andrew is blitsvinnig in die 100 m, 80 m en 60 m en het al verskeie rekords laat spat. Hy het in 2017 by die Cradock Invitational Atletiekbyeenkoms begin naam maak en ’n eerste plek in die 60 m en 80 m behaal. Vanjaar was ’n besonderse goeie jaar op die atletiekbaan. Hy het die OP se o. 10-atletiekspan gehaal en brons vir die 100 m én verspring verower. Driedrukker Hy het wel goud verower in die 80 m en ’n nuwe OP-rekord met ’n tyd van 10,91 sekondes opgestel. By die SA Kampioenskapsbyeenkoms in Germiston vanjaar was hy vierde in die 80 m en het hy ’n agste plek in die verspring losgespring. Andrew is ook ’n talentvolle rugby- en krieketspeler. Op die rugbyveld is hy die voorste driedrukker vir sy o. 11-span. Hy droom om eendag ’n professionele atleet en sportman te wees, en sy ouers trots te maak. Sy ma, Lauren, is egter reeds ’n trotse moeder en wil net die beste vir haar seun hê. “Andrew is ’n baie gedissiplineerde seun en almal hou van hom by die skool en op die sportveld,” het sy gesê. “Ons ondersteun elke sport­geleentheid van hom en mis niks nie.” Sy voel wel haar seun groei nog in alles. “Ons weet hy gaan eendag groot hoogtes bereik en ons wil graag sien dat hy onder goeie vlerke is by ’n goeie skool en afrigters wat na hom sal kyk.” Die jong ster se droom is dat hy ’n beurs by een van die groter skole sal ontvang en sy droom sal kan uitleef.