DIE beweringe dat ’n losprys van R20 miljoen vir ’n ontvoerde sakeman geëis word, kan nog nie bevestig word nie. Mohammed Noor Karriem (64) is Maandagoggend voor sy besigheid in Epping ontvoer. Hy is deur mans oorval en in sy motor gedwing. Die voorval het in Christian Avenue voor Giant­ Sweets gebeur. Volgens mediaberigte eis die ontvoerders ’n allemintige R20 miljoen vir Karriem se vrylating. Sy familie onderhandel glo tans met die ontvoerders. Inligting Hanif Loonat, ’n misdaad-aktivis, is skepties dat daar só gou al ’n losprys vir Karriem se vrylating geëis is. Volgens Loonat gaan hy die familie besoek. Hy glo nie hulle sal sulke sensitiewe inligting laat uitlek nie. Volgens die cops kan hulle nie die beweringe bevestig nie en ook nie besonderhede rondom die voorval bekend maak nie. Die sakeman Liyaqat Parker (65) is laas jaar in Parow voor sy besigheid deur gewapende mans ontvoer. Nóg ’n Kaapse sakeman, Sadeck Zhaun Ahmed (71), is twee jaar gelede in Wood­stock voor sy besigheid ontvoer. Dit is nog onduidelik of dié twee sakemanne se familie ’n losprys vir hulle vrylating betaal­ het.