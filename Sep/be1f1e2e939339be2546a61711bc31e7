DIE twee polisiestasies diep in die Baaise gangland lê onderskeidelik tweede en derde op die lys van stasies in die land met die meeste sake van poging tot moord. In die boekjaar 2018-’19 is 228 sake van poging tot moord by die Gelvandale-polisiekantoor geopen. Dít is die twee meeste van dié tipe sake by ’n stasie in die land. Die polisiekantoor in Bethelsdorp is met 226 sake van poging tot moord in dieselfde tydperk net ’n kortkop agter hom. Die enigste polisiestasie waar meer poging-tot-moordsake aangemeld is, is Bishop Lavis in die Kaap (251 sake). Tog feature Gelvandale nie op die lys van 30 stasies waar die meeste moorde gepleeg is nie. Luidens die statistieke wat gister bekend gemaak is, is 84 moorde die afgelope boekjaar in dié polisiëringsgebied gepleeg. Dis die meeste moorde wat oor die afgelope 10 jaar in ’n enkele boekjaar daar gepleeg is. Die moordsyfer hier het in 2009-’10 op 51 gestaan. In Bethelsdorp se polisiërings­gebied is 143 moorde in dié boekjaar gepleeg. Dis byna twee keer soveel soos in Gelvandale. Ook hier is dit verreweg die meeste moorde oor die afgelope 10 jaar. Dis 16 meer as die 127 moorde in die boekjaar 2017-’18. In die tydperk 2009-’10 is 66 moorde hier gepleeg. In Algoapark se polisiërings­gebied is 23 moorde gepleeg en 23 sake van poging tot moord aangemeld. By die Mountweg-polisiestasie is 19 sake van poging tot moord aangemeld en 7 van moord. Aangekeer Bethelsdorp se polisiestasie het ook minder sukses gehad met arrestasies vir die onwettige besit van vuurwapens en ammunisie. Altesame 121 mense is in die afgelope boekjaar hiervoor aangekeer, teenoor die 156 arrestasies in die vorige boekjaar. Ook in Gelvandale is minder mense hiervoor gearresteer. Net 61, vergeleke met 70 in die vorige boekjaar. Verkragting blyk egter steeds ’n probleem te wees in die Gelvandale-polisiëringsgebied. Dié syfer van 63 in die vorige boekjaar het die hoogte ingeskiet na 83 aangemelde sake in die afgelope boekjaar. Altesame 112 seksuele oortredings is in die boekjaar 2018-’19 by dié stasie aangemeld. By Bethelsdorp is 117 verkragtings aangemeld. Dit is minder as die 136 verkrag-sake in die vorige boekjaar. Dié stasie se algehele getal aangemelde seksuele oortredings staan op 152. In Algoapark is 52 verkragtings aangemeld en by Mountweg 19. Dwelmverwante misdade blyk ook steeds in groot dele van die Baai ’n groot probleem te wees. By die polisiestasie in Algoapark is 54 meer van dié tipe sake aangemeld. Dié syfer het gestyg van 141 in die vorige boekjaar na 195 in die afgelope boekjaar. By die Gelvandale-stasie het dié syfer met 43 sake gestyg. In die vorige boekjaar was dit 581; nou is dit 624. In Bethelsdorp het dié syfer van 471 na 454 gedaal.