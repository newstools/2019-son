DIE jong jeugleier en haar oupa het hulle killers geken. Jesse Hess (19) en haar oupa Chris Lategan (85) se lyke is Vrydagmiddag in hulle woonstel in Parow ontdek. Hess en Lategan was twee van sewe familielede wat saam in die eenslaapkamer flat gewoon het. Die eerstejaar-teologiestudent se naakte lyk is in die toe slaap­kamer gevind, vertel ’n buurvrou. Die buurvrou sê Hess se niggie Shani, wat ook daar gewoon het, het Vrydagmiddag ná skool by haar woonstel kom sit. “Sy kon nie verstaan dat die flat gesluit was en dat niemand op haar kloppe gereageer het nie. Sy het nog gesê sy het deur die sleutelgat geloer en gesien die plek lyk deurmekaar.” Ná ’n ruk het sy weer na die woonstel gegaan en deur die badkamervenster gaan loer. Daar het sy Lategan agter die deur op die vloer gesien. “Shani het my kom roep. Ons is saam na die badkamervenster. “Oupa (Lategan) se hande was met wit verbande agter sy rug vas­gemaak. “Om sy nek was ook verbande.” Die bure het toe hulp ingeroep. ’n Buurman het deur die venster geklim. Shani het vir hom verduidelik waar in die huis die sleutels gebêre word, maar die twee bosse sleutels was nêrens te vinde nie. Die buurvrou sê toe Hess se familie opdaag, het hulle die flat se deur af getrap. Tóe eers het hulle Hess se lyk in die kamer ontdek. Sy is na bewering ook verkrag. Inbraak Son verneem een verdagte is ’n familielid of het noue bande met die familie. Daar was geen teken van ’n inbraak nie. Inteendeel, dit lyk asof Hess nog vir haar killers koffie gemaak het. Twee groot flatscreen TV’s, Hess se selfoon en haar handsak word steeds vermis. Lt.kol. Andrè Traut, ’n woordvoerder van die polisie, sê niemand is nog in hegtenis geneem nie.