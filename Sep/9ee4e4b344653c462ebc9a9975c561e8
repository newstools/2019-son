NOG ’n ma van ’n pap baba is dood nadat sy in die bendes se kruisvuur beland het. Liesl Smith (27), die ma van ’n drie maande oue baba en nog twee minder­jarige kinders, is in haar jaart doodgeskiet. Smith is Sondag in die vroeë oggendure in Tweede Laan, Lotusrivier, deur ’n dwaalkoeël in die kop getref. Sy is in op die toneel dood. Daar word beweer dat sy in die kruisvuur van die 6Bobs en die Dog Pound-bende beland het. Volgens lt.kol. Andrè Traut, ’n polisiewoordvoerder, is niemand nog gearresteer nie. Hy sê ’n moorddossier is aangelê. In nog ’n voorval vroeg Sondagoggend is ’n cop van Delft doodgesteek. Konst. L. Finger (28) van die Delft-polisiestasie was van diens af toe hy in Albert Philanderweg, Sunset Glen, gelem is. Twee onbekende mans het hom met ’n mes aangeval toe hy uit ’n winkel daar kom. Hy was saam met ’n vriend toe die mans hulle glo beroof het. Volgens die polisie is daar nog niemand gearresteer nie en ’n moorddossier is aangelê. Volgens Farida Ryklief, ’n gemeenskapswerker in Delft, is minstens sewe mense dié naweek in afsonderlike skietvoorvalle daar doodgeskiet. In Wesbank is twee mans helder oordag in ’n skietery afgemaai. Die voorval het in die hoofweg gebeur en die mans is op die toneel dood. Een van die slagoffers was ’n leerder aan die Kuilsrivier Tegniese Skool. Volgens Lorna Frieslaar van die Wesbank-gemeenskapspolisiëringsforum, het die twee mans op ouens afgekom wat ’n bakkie wou steel. Die mans het toe op die slagoffers geskiet en van die toneel weggehardloop. Hulle albei is in die kop getref en is op die toneel dood. Niemand is nog vir die twee moorde gearresteer nie. In die vroeë oggendure gister het betogers die Spar in Samora Machel afgebrand. Die inwoners het die winkel geplunder en die cops en weermag moes ingryp om orde te herstel. Dis onduidelik waaroor die groep betoog het.