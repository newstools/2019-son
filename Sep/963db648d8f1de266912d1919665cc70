DIE Stad Kaapstad het gister titel-aktes begin oorhandig aan huurders van council-woonstelle. Sowat 6 000 senior burgers wat al dekades in dié rental stock woon, sal uiteindelik dokumente kry wat bevestig hulle is nou die eienaars. Die eerste fase van dié road­show om die titel-aktes aan Kapenaars te oorhandig, het gister amptelik by die Ath­lone Stadion begin. Paul Oosthuizen van Beacon Valley is die oudste benefi­ciary van die oorhandiging. Oosthuizen (79) sê: “Ek wag al langer as 20 jaar om my eie eiendom te kan besit. Ek kan nie genoeg dankie sê nie. “Ek is baie dankbaar teenoor die Here vir die geleentheid om nog my eie huis te kan besit terwyl ek nog lewe. “En baie dankie aan die Stad Kaapstad dat hy nog vir ons as seniors sorg.” Henry Serbourne, ’n familielid van Oosthuizen, sê sy oom was gisteroggend baie opgewonde oor die vooruitsig om die huis eindelik op sy naam te kan kry. Volgens Serbourne was hy en Oosthuizen van die eerste mense wat gisteroggend by die lokaal aangekom het. Die Stad Kaapstad se mayco-lede Grant Twigg (stedelike bestuur) en James Vos (eko­nomiese geleenthede) het die dokumente aan die beneficiaries oorhandig. Vos sê: “Die Stad Kaapstad word gekenmerk deur die manier hoe hy sy senior burgers ’n prio­riteit maak. “Dié oorhandiging is een van die maniere waarop ons ver­seker dat ons senior burgers se behoeftes prioritiseer.” Twigg sê op sy beurt hy is trots daarop om deel te wees van die proses om die titel­aktes amptelik aan die bejaardes te oorhandig. Hy het ook ’n boodskap aan die begunstigdes gehad: “Ons wil vir u baie geluk sê. “Ons hoop dit gaan u baie gelukkig maak.” 