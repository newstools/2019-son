DIE soektog na Recolin Witbooi (8) van Barcelona in die Baaise noordelike gebiede is verby. Chriszelda Witbooi en Clive Domingo is Sondag uitgeroep na ’n toneel in Malabar. Daar het hulle hul seun uitgeken aan die klere wat hy aangehad het toe hy laas gesien is. Die beendere is ver uitmekaar gekry. Die polisie moet wel nog bevestig dis Recolin. Ricardo Beukes sê hy het per toeval met sy hond, Roxy, naby die reservoir gaan loop. “Toe sien ek my hond ruik in die bosse. Toe ek gaan kyk, sien ek toe die skull, die hemp en die klein beentjies rondom. Ek het die polisie gebel en op die toneel vir hulle gewag.” Volgens hom is dit snaaks dat niemand vantevore iets gesien het nie, want baie mense loop daar verby. Anties op die toneel beaam mammas stap dié pad wanneer hulle die kinders skool toe neem. Domingo en Witbooi was gister onderskeidelik by die kerk en die werk. Hulle het verslae na die toneel gestap. Domingo het kleertjies dadelik herken en geskok gesê: “Dis my seun. “Toe ek dit sien, toe weet ek dis hy. Sy broek, top en tekkies het daar gelê. Ons het nog hoop gehad dat hy lewe. Ons sou vandag weer gaan soek het vir hom.” Vir Witbooi voel dit of Recolin nog enige tyd by die huis kan instap. “Ek het gedink aan al die kere dat ons hom so gaan soek het,” het sy gesê voordat sy weer begin huil het. Talle inwoners van Malabar en Barcelona het op die toneel saamgedrom. Toe die polisie ry, het hulle self ondersoek ingestel en nog beentjies in die bosse gekry. Hulle het die forensics laat terugroep om dit ook in hulle evidence bag te sit. Berna van Rooyen woon in Recolin se buurt. Sy het elke dag gehelp soek. Van Rooyen sê sy het gedroom oor Recolin se dood, maar niemand wou haar glo nie. “Ek het drie of vier keer gedroom mense is op die toneel waar hy dood is, maar ek kon nooit die presiese plek herken nie. Post mortem “Toe ek my vriendinne vertel, het dit uitgekom drie van hulle het dieselfde tipe drome gekry – van die dag dat hy vermis geraak het.” Lt.kol. Mike Grobler van die bende-eenheid en Marlon Daniels was ook daar. Kapt. Sandra Janse van Rensburg, ’n woordvoerder, sê: “Die polisie in Gelvan­dale doen ’n geregtelike nadoodse ondersoek nadat die lyk van ’n kind gekry is. “ ’n Post mortem en DNS-toetse sal gedoen word om die identiteit en oorsaak van dood vas te stel.” Sy ouers het hom daai aand by Gelvandale se polisie as vermis aangemeld.