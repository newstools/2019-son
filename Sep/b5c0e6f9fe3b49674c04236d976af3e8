’N VROULIKE taxi driver van Belhar is ’n hero nadat sy ’n vrou wat selfmoord wou pleeg, van ’n brug af gehelp het. Katelin Petersen (20) is nou maar eers die afgelope maand ’n taxi driver. Sy vertel sy moes noodgedwonge agter die stuur inspring toe haar pa so drie maande gelede skielik van hulle weggeruk is. Hy was ook ’n taxibestuurder. “Ek het net uit by die Parow Sentrum op De la Rey-weg gery en die vrou op die brug sien staan. “Dit het gelyk of haar voet vassit en sy sukkel om dit uit te kry. Ek het gestop en gesê: ‘Ma gaan seerkry!’ ” Petersen sê sy het gesien die vrou is vasbeslote om van die brug af te spring. “Toe klim ek uit.” Sy sê sy het die vrou gesoebat om nie te jump nie en haar ’n klomp vrae gevra om haar aandag af te trek. “Sy’t niks geantwoord nie en net gehuil. Toe vertel ek haar van my pa se dood en wat ons as ’n familie moes deurmaak die laaste tyd. “Met my storie het ek haar probeer bemoedig om van haar planne af te sien.” Petersen se pa, Kevin Petersen, is drie maande ge­lede dood ná ’n mislukte kaping. Hy was op pad na die Melomed Hospitaal in Gatesville, waar hy moes gaan vir dialise. Op Robert Sobukwe-weg is hy aangeval, maar hy het weggekom. Eers later het hy besef hy is gewond. Hy was 14 dae in die ICU in die hospitaal en het later aan sy wonde beswyk. Petersen sê sy was beïndruk met haar pendelaars. “Hulle was geduldig. Daar was selfs een vrou wat ’n professionele berader is. Sy het ook kom help.” ’n Polisievangwa het verbygery, maar omdat hulle net mans was, het hulle ’n vrouelid van die Parow-polisie gevra om te kom help. Die vrou is af gehelp en in die polisie se sorg gelaat. Petersen se pendelaars het op Facebook met haar gespog.