VIR Frankryk se Yoann Huget is hulle openingswedstryd van die World Cup in Japan die perfekte kans om te wys hulle moet nie as aanspraakmakers afgeskryf word nie. Die Hane kom Saterdag in Tokio teen Argentinië te staan. Dié kragmeting word as ’n potensiële piesangskil vir Frankryk beskou. As die Poemas hom klop, word die pad om vir die kwarteindronde te kwalifiseer ’n baie moeilike een. Dis veral omdat die Hane later in die eerste ronde teen Engeland te staan kom. Geleentheid Maar Huget meen hy en sy span moet die uitdaging aangryp en vreesloos rugby gaan speel. “Ek is glad nie bang vir dié wedstryd nie, het Huget aan rugbyworldcup.com gesê. “As ons gaan bang raak, moet ons ons regmaak vir ’n baie lang toernooi. Dis ’n perfekte geleentheid om te gaan wys waaraan ons gewerk het in ons voorbereiding. “Die afskop kom nou vir almal ál nader. Ons praat al die laaste paar dae daaroor. “Ons is nou reeds sedert Julie in die wegspringblokke. Ons wag al vir die afgelope 10 dae en is oorgehaal om in te klim, los te laat en dit te geniet.” Frankryk het sy laaste ontmoeting met die Poemas (verlede jaar in Lille) gemaklik met 28-13 gewen. Maar in die Wêreldbeker is dit egter die Argentyne wat elke keer ’n manier kry om te wen. In 2007 in Frankryk het die Poemas sommer twee keer oor die Hane koning gekraai – eerste in daai toernooi se openingswedstryd en toe weer in die uitspeelwedstryd om die derde plek.