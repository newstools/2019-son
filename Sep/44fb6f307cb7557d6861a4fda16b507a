CPUT het sy segetog met ’n oorwinning van 62-18 oor Eersterivier voortgesit. Dié twee rugbyspanne ding mee in die Westelike Provinsie se Top-9-promosie-kompetisie. Die span van Bellville is nou in die nr. 1-posisie en vervang Violets, wat die naweek ’n loslootjie gehad het. Albions, wat Noordelikes net-net met 25-21 geklop het, is nog sterk in die wedloop vir daai top-posisie. Die Paarliete is die enigste span wat al vir CPUT gewen het. Masiphumelele het goed met Peninsula afgereken met 47-7. Albei die spanne is reeds uit die wedloop om promosie na Superliga C. Hamediehs het vir die skok van die naweek gesorg toe hulle Blakes met 39-35 uitoorlê het. Die nederlaag eindig Blakes se aspirasies om onder die top-vier-spanne klaar te maak. Spanne wat in die top-twee plekke eindig, kwalifiseer outomaties om volgende seisoen in WP se Superliga C te speel. Bevorder Die spanne wat in die derde en vierde plek klaarmaak, sal nou sake uitspook. Die wenner sal ook tot Superliga C bevorder word. Soos sake nou staan, is Al­bions, CPUT, Violets, Eerste­rivier en Noordelikes nog almal in die mix om onder die topvier-spanne te eindig.