DIE voormalige tweemalige Formule Een-kampioen Fernando Alonso is in Suid-Afrika – maar nie om die sonskyn te geniet nie. Dié renjaer (38) werk saam met Marc Coma, die vyfmalige Dakar Rally-wenner, om voor te berei vir ’n waarskynlike toetrede met Toyota tot die Dakar Rally. Dit word in Januarie in Saoedi-Arabië gehou. Die twee Spanjaarde het saam in Namibië en Pole geoefen, en ding hierdie naweek mee in die Lichtenburg 400, ’n ronde van die SA rally-reeks. Alonso het nog nie bevestig dat hy in 2020 se Dakar Rally sal deelneem nie. Al word dit beskou as die wêreld se moeilikste motorsport-uitdaging – wat vir die eerste keer na die woestyn van Saoedi-Arabië beweeg – lyk dit tog asof hy wel daar sal wees. Geskuif Coma, ’n wenner in die motorfiets-kategorie, het in 2018 as Dakar-sportdirekteur uitgetree en tree op as Alonso se medebestuurder. Hy het die eerste keer in 2002 in die Dakar meegeding en met KTM gewen voordat die byeenkoms om veiligheidsredes van Afrika na Suid-Amerika geskuif het. “Dit was fantasties om met Marc te werk. Ek kon só baie oor rallies van hom leer, danksy sy kennis en ervaring,” het Alonso in ’n verklaring gesê. “Ek en Marc vorder baie goed en ons werk effektief as ’n eenheid. Ons sien daarna uit om vir die eerste keer in ’n mededingende omgewing te oefen wat baie anders sal wees as ons privaat toetse.” Alonso, ’n tweemalige wenner van die 24 uur van Le Mans en wêreldkampioen vir uithouvermoë, is ook op soek na die Indianapolis 500 om die sogenaamde “Triple Crown of Motorsport” te voltooi. Die renjaer het verlede jaar Formule Een verlaat ná ’n loopbaan van 311 Grand Prix-wedrenne en 32 oorwinnings.