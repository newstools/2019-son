DAAR is net een way in ’n bende en een way daaruit. Die way uit... is jou dood. Só het die staat se hoof­getuie Dinsdag in die Kaapse hooggeregshof getuig. Die getuie, voorheen ’n lid van die Terrible Joster­bende, het ’n 28 geword toe hy in 2011 drie maande weens ’n dwelmklag gemang het. Maandag het die getuie gesê hy was in 2009 drie maande in die tronk. Hy het toe nie borgtog betaal nie oor hy geweet het sake oor dwelmhandel word gewoonlik teruggetrek. Dit was nie toe dat hy ’n 28 geword het nie. Gister in kruisondervraging het dit uitgekom dat die getuie deurmekaar geraak het met sy mangtyd in 2009 en 2011. Hy het “vergeet” hy het eintlik in 2011 ’n 28 geword. Hy het verder erken dat hy as ’n 28-bendelid ’n rank “probation” aangevat het. Hy het voorts getuig hy het gelieg in ’n verklaring wat hy in ander saak geteken het om borgtog te kry. Die man getuig teen 12 van sy voormalige bendebroers. Hulle is na bewering Terrible Josters. Onder kruisondervraging het hy gesê hy het in 2012 in ’n saak borgtog gekry nadat hy die naam van ’n plek gegee het waar hy nie gewerk het nie. “My lawyer het gesê ek moet ’n huisadres en ’n werkadres hê en my gevra of ek enige companies ken. “Ek het vir hom ja gesê en die naam van ’n plek gegee. Hy het geweet ek werk nie daar nie.” In die getekende verklaring word aangevoer hy is weekliks R600 betaal. Hy het verder getuig hy was nie in die hof toe die verklaring gelees is nie. “Ek was in die gat toe die verklaring gelees is. Ek is later geroep na die hof, waar ek bail gekry het.” Die regsverteenwoordiger van die beskuldigde Horatio Solomon het gesê ’n borgtogaansoek kan nie in mense se afwesigheid gedoen word nie. Die getuie het volgehou hy was nie daar nie.