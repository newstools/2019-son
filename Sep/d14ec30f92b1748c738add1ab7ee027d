DIS ’n skuld wat ná 13 jaar steeds nie ge­settle kan word nie. Die 59-jarige Vanessa Hendricks van Kensington sê sy het in 2006 Shargey Inc. Attorneys genader nadat sy van haar man, Henry, vervreemd geraak het. Hendricks sê sy het die lawyers gevra om haar onder administrasie te plaas omdat sy erg baie skuld gehad het. Gelos “Ek het nie geweet wat die verskil tussen administrasie en debt review is nie. “Al wat ek wou doen, was om die bietjie wat ek nog besit het, te red nadat my man my vir ’n ander vrou gelos het,” verduidelik sy. Hendricks, ’n werker by die Wes-Kaapse onderwysdepartement in Kaapstad, se payslip wys die regsfirma het van 1 April 2006 – onder ’n garnishing order – R670 per maand begin aftrek. Volgens Hendricks is sy geblacklist en het sy gehoop die lawyers sou haar help om haar rekord skoon te kry. Maar dit het dinge net erger gemaak, vertel sy. Hendricks sê: “Hulle het net vir ’n tydjie geld aan my krediteure oorbetaal. En toe skielik stop hulle en nou sit ek met skuld by African Bank, Nedbank en Auto­page. “Ek skuld hulle nog groot geld en is steeds geblacklist. “As ek geweet het ek sou vandag steeds soveel skuld hê, sou ek nooit onder administrasie gegaan het nie. “Ek meen, 13 jaar! Ek kan mos teen dié tyd al my eie plek gekoop het, maar ek sukkel nóú nog om rent te betaal waar ek en my werklose seun bly.” Norman Shargey van Shargey Inc. Attorneys sê Hendricks het op 1 Mei 2010 onder administrasie gegaan. Shargey sê: “Uit die R670 wat van Hendricks se salaris afgetrek word, kry die regsfirma R636,50 en die werksplek trek ’n 5% administrasiefooi af. “Alle distributions aan krediteure is op ’n kwartaallikse basis betaal, soos vereis.” Shargey sê hy neem aanstoot van die insinuasie dat sy regsfirma besig is om Hendricks uit te buit. Volgens hom het Hendricks verskeie kere vir statements­ gevra. Sy het dit gekry en nooit daaroor gekla nie, voeg Shargey by.