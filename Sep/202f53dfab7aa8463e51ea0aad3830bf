’N FAMILIE van Schauderville in die Baai het onlangs alles verloor toe hulle huis afgebrand het. Dit is onduidelik wat die oorsaak van die brand is. Saterdag omstreeks 18:00 het vlamme die platestruktuur in Jan Hofmeyerstraat verslind en niks agtergelaat nie. Basil Ferreira en sy oudste dogter het gelê en TV kyk. Intussen het ’n vriend van Ferreira aan die deur geklop. “Ons het nog so gepraat, toe hy my vra wat so ruik. Toe ek binne toe gaan, het ek net rook gesien. “Ek het eers die vlamme probeer blus met nat komberse, maar toe ek omdraai en my vriend vra vir hulp, was hy net weg. “Ek het hom nou nog nie weer gesien nie,” sê Ferreira. Die kleinkind was ook in die huis toe alles vlamvat. Sy het uitgehardloop na veiligheid. Jerome Jansen, wat in die hoofhuis op die erf woon, sê as die brandweer nie so vinnig gekom het nie, sou die huis ook afgebrand het. Boeke Hy sê die bure het almal gehelp met tuinslange en emmers vol water. Hulle kon egter net ’n paar meubelstukke red. Basil woon saam met sy vrou, Bernadette, hulle twee dogters en ’n kleinkind. Al die kinders is op skool en hulle boeke en uniforms is nou daarmee heen. “Al die jare wat ons getroud is, het ons maar die goedjies bymekaar gemaak. Nou is daar niks. “Ek wil nie eens teruggaan om daar skoon te maak nie, want die sight is te erg,” sê Basil hartseer. Enigiemand wat kan help met donasies soos kos, klere of ’n struktuur waarin die gesin kan woon, word gevra om Bernadette te skakel by 062 432 0902.