SÓ LAG jy sonder om ’n grap te vertel. Ian Gordon van Lansdowne het ’n unieke werk. Hy is ’n lagterapeut. Hy leer mense om te ontspan deur te lag. Hy begin deur mense asemhalingsoefeninge te leer totdat die mense later skater van die lag. “Lag bring groot voordele,” vertel Gordon. “Jy kan hoë bloeddruk afbring en as jy diabetes het, jou suikervlakke verlaag. Én dit verminder pyn. “Lag is ’n skoon ervaring. Jy hoef nie enige vuil jokes te vertel nie. “Jou mind bly skoon terwyl jy lag.” Gordon is een van ’n groep terapeute van Caring Hearts­ Africa, wat by skole of met ander groepe mense werk. Hy het voorheen as ’n librarian gewerk. Toe ontmoet hy die lag coach Heinrich Visser, wat hom touwys gemaak het om sy sertifikaat in lagterapie te kry. Visser was ’n student van die Indiese dokter Madan Kataria, die stigter van Laughter Yoga. Gordon sê hy het al allerhande groepe laat lag – in biblioteke, op spanbou­sessies, in die Saartjie Baartman-sentrum en maatskaplike ontwikkelingsplekke en selfs by die kankervereniging. Hy bied ook sessies in skole aan. Gordon het nou met Sylvester Gasana hande gevat om Caring Hearts Africa te stig. Hulle werk saam met ander terapeute. Dié week het hy vir Son gewys hoe dit alles werk toe hy oues van dae in Leonsdale in Elsiesrivier ’n bietjie laat lag het. Die bejaardes het behoorlik gekraai van die lag – en dít sonder dat Gordon enige jokes vertel het. Hy is een van net ses lag­terapeute in Kaapstad. Mense wat belangstel om Gordon te huur, kan hom bel by 078 819 5334 of email by lightenyr­load@gmail.com.