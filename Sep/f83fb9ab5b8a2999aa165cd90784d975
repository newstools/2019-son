GRONDBESETTERS dreig om die N2-snelweg in die Strand geblok te hou. Dit volg nadat honderde shacks wat hulle die naweek op ’n stuk privaat grond opgerig het, gister vroegoggend afgebreek is. Die grondbesetters het die N2-snelweg tussen Broadlands- en Victoria-weg met klippe versper. Die polisie het egter gou opgetree deur die betogers met rubberkoeëls uiteen te jaag. Verskeie arrestasies is gemaak. Sommige skole in Nomzamo in die Strand is weens die onrus gesluit. Leerders is huis toe gestuur. Die betogers het gesweer hulle gaan die besige freeway gesluit hou totdat die owerhede hulle boumateriaal aan hulle teruggegee waarop beslag gelê is. Son het gisteroggend gesien hoe boumateriaal op vragmotors gelaai word. Vier groot lorries was op die toneel vir dié doel. Daar was ’n groot polisieteenwoordigheid. Beamptes van ’n privaat sekuriteitsmaatskappy was ook teenwoordig toe die boumateriaal weggedra is. ’n Betoger wat anoniem wou bly, het gesê: “Sommige van ons het dié shacks op skuld gekoop en nou word die boumateriaal sommer net so weggedra. “Die N2 sal nie oopgaan voordat die boumateriaal terug is nie.” Bronagh Hammond, ’n woordvoerder van die Wes-Kaapse onderwysdepartement (WKOD), het gesê 10 skole in die Strand is weens die betoging gesluit. Hammond het bygevoeg: “Dis ’n groot jammerte dat skole in die Strand-gebied so ontwrig is. Matrikulante “Twee skole in die gebied het ’n hoë afwesigheid gehad omdat baie leerders en onnies nie by dié skole kon uitkom nie oor die N2 geblokkeer was. “Wat my bekommerd maak, is dat hierdie ’n baie belangrike tyd vir veral ons matrikulante is, wat besig is met eksamen. “Daarom is dit (die ontwrigting) baie teleurstellend. Ons vra dat die leerders se geleerdheid nie hierdeur ontwrig word nie.”