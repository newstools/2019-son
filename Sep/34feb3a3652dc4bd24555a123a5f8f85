BIANCA Andreescu is die toekoms van vrouetennis. So sê Patrick Mouratoglou, Serena Williams se afrigter, nadat sy Saterdag die eindstryd van die Amerikaanse Ope teen Andreescu verloor het. Dit was Andreescu (19) se eerste Grand Slam-eindstryd, maar sy het gespeel asof sy lankal daar hoort. Haar stats teen van die beste spelers vir die seisoen vertel ook die verhaal van iemand wat nog groter dinge kan vermag. Haar sege van 6-3 en 7-5 oor Williams was haar 10de teen ’n speler in die top-10 van vrouetennis se world rankings. Die wyse waarop Andreescu haar tennis speel, word ook met dié van Williams vergelyk. Die Kanadees was egter gou om uit te wys sy is haar eie mens. “Ja, daar is vergelykings wat getref kan word. Ons wil albei die punt van ’n afslaan gou wen deur aggressief te speel. Ons albei gebruik ons afslaan as wapen. Ons albei veg ook kliphard vir elke punt,” gee Kanada se eerste Grand Slam-kampioen in enkelspel toe. “Ek speel egter om vir myself ’n naam in dié sport te maak. “Ek weet ek speel baie anders as die meeste vroue in die toernooi. Dit werk baie goed vir my. Dit werk tot my voordeel en ek wil net beter raak.”