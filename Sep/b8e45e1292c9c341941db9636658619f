HUGHIE Fury se wens om hom tussen die wêreld se voorste swaargewigboksers te vestig, het Saterdagaand in Londen gesneuwel. Alexander Povetkin van Rusland het die neef van Tyson Fury eenparig met punte geklop. Povetkin het nou 35 van sy 37 gevegte gewen. Hy het net teen Anthony Joshua en Wladimir Klitschko verloor. Joshua het hom met ’n TKO verslaan en Klitschko het met punte gewen. Reggeruk Dit was net Fury se derde nederlaag in 26 gevegte. En hoewel hy in sy vorige twee gevegte – teen Samuel Peter en Chris Norrad – albei kere aan die wenkant was, het hy nie juis oortuig nie. Fury het in die openingsrondes die pas aangegee en Povetkin frustreer. Die 39-jarige Rus het hom egter reggeruk en Fury in die middelrondes ’n diep sny toegedien wat hom van stryk gebring het. Povetkin het feitlik ál die laaste rondes gewen en genoeg gedoen om op die drie beoordelaars se kaarte die wenner te wees. Op ál drie telkaarte is die Rus met 117-111 die wenner. In die sosiale media het ene Dan Rafael gesê: “Dankie tog dié geveg is verby. Dit was goor van begin tot einde. Nie een van die twee het verdien om te wen nie.” In dié stadium bly Fury net ’n middelmatige swaargewig.