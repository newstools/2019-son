KAAPSTAD se ouers is glad nie happy met die konstitusionele hof se beslissing dat lyfstraf nou in jou privaat woning onwettig is nie. Maar hoe gaan dit nou werk? Baie ouers glo dan dit is die manier om kids die nodige dissipline te leer. Dié beslissing het dit in die sosiale media laat gons toe Suid-Afrikaners Dinsdag hoor ouers mag nie meer hulle kids pak gee nie. Son het met ouers gesels om te hoor hoe hulle oor die besluit voel. Dorothy Julies, ’n ma van Mitchells­ Plain, sê sy dink nie dis die regte besluit nie. “Die kinders ruk klaar handuit by die skole oor hulle nie mag pak kry nie en nou kan ons as ouers niks doen nie.” Ashley Cloete van Vredehoek glo ’n pak slae op sy tyd is nodig as kinders nie op die regte pad is nie. Shannon Peters van Mitchells Plain sê as ’n kind verkeerd is, is hy verkeerd. Hy sê as jy nie wil hoor nie, dan moer hy jou reg. Hy meen die same­lewing is in ’n gemors juis oor die kinders klaar nie pak kry by skole nie. Lorraine Samson van Belhar stem ook nie saam met die beslissing nie. Sy sê: “As jou kind verkeerd is, moet hy pak kry.” Son het ’n opname op Facebook gedoen. Tussen 10:00 en 13:00 gister het net 5% saam met die hof gestem en 95% meen kids makeer nog daai pak slae. 