“WHO’S next?” Hierdie woorde is iewers tussen Donderdagaand en Vrydagoggend bloedrooi op die Baaise stadsaal gespray-paint. Bo dié stelling is Uyinene Mrwetyana (19) se gesig geverf. Vroeër vandeesmaand is soortgelyke graffiti op die mure van die Baaise hooggeregshof geverf. Mthubanzi Mniki, munisipale woordvoerder, sê die vandalisme is onaanvaarbaar. “Die munisipaliteit veroordeel dit ten sterkste. “Ons ondersoek waar die sekuriteitswagte was toe dit gebeur het.” Die moord op Mrwetyana het die land geskok. Groot groepe mense, veral vroue, het in die strate saamgetrek om te betoog teen geweld teen vroue. Mrwetyana is oorspronklik van die Oos-Kaap. Sy het in Oos-Londen grootgeword. Sy was ’n eerstejaarstudent aan die Universiteit van Kaapstad. Verbrand Op 24 Augustus is Mrwetyana na die Clareinch-poskantoor in Kaapstad om ’n pakkie te gaan haal. Dit is die laaste dat iemand haar lewend gesien het. In die poskantoor is sy aangeval, verkrag en met iets hards doodgeslaan. Haar lyk is gevind in ’n gat langs ’n treinspoor in Khayelitsha. Die post mortem het aangedui haar lyk is verbrand voordat dit in die gat geplaas is. Die 42-jarige verdagte, ’n personeellid van die poskantoor, is op 2 September gearresteer. Hy het na bewering aan die polisie skuld erken. Die verdagte het reeds in die Wynberg Landdroshof verskyn op klagte van moord, verkragting en regsverydeling. Die saak is tot 5 November uitgestel. Hy bly in aanhouding. Die man het ’n vorige skuldigbevinding vir motorkaping. Inwoners van Khayelitsha het sy huis afgebrand ná sy inhegtenisneming.