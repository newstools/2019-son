TANS word geen familie of vriende van Jesse Hess as verdagtes beskou nie. Só bevestig ’n ingeligte na aan die ondersoek. Rumours dat ’n familielid of vriend dalk vir Hess (19) en haar oupa, Chris Lategan (85), vermoor het, is glad nie waar nie. Dié twee is laas Vrydag in hulle woonstel in die Beaumont-kompleks in Victoria­straat, Parow, vermoor. Hess is naak op haar bed gekry en Lategan vasgebind op die badkamervloer. Volgens Jesse se antie, San­dy Hess, werk die speurder in die saak sonder ophou om die moordenaars vas te trek. Sandy vertel: “Ek haal my hoed af vir die speurder. “Vanaf Vrydag hou hy ons op die hoogte en ondersteun ons. “Hy het reeds mense ondervra en ons almal se fingerprints geneem. Hy wil vir eers vasstel watter fingerprints aan ons behoort. “Die rumours wat versprei is dat ’n familielid of vriend gearresteer is, is glad nie waar nie. “Toe ek dit hoor, het ek die speurder gekontak en hy het my verseker hy sal my in kennis stel sodra iemand gearresteer is.” Dan is daar natuurlik ook die moontlikheid dat Jesse dalk vermoor is vir die R5 000 wat sy ure voor haar dood in die radiostasie Heart FM se vrouemaand-kompetisie gewen het. Al kyk die polisie hierna, dink Sandy nie dit is moontlik nie. Hieroor sê sy: “Daar is geen manier hoe dit moontlik kan wees nie. “Sy moes in elk geval nog die geld gaan haal het en sou dit oor twee weke gekry het.” Intussen wonder Jesse se tannie wie so wreed kon wees om haar broerskind en oupa te vermoor. Vertrou “Ons is vredeliewende mense en het geen vyande nie. “Mense het al gevra of ons nie ’n idee het wie dit kon wees nie, maar ons het geen antwoorde nie. “Dit maak alles so swaar, want dis nie hoe ons lewe nie. “Die moordenaars moes kom klop het, want Chris is iemand wat mense vertrou en die deur sal oopmaak.” Sy sê verder hulle is gelukkig hulle het die gesteelde TV’s afbetaal. Volgens haar is die polisie tans besig om by alle Cash Converters- en Cash Crusa­ders-winkels in die area om te gaan om te kyk of die TV’s nie dalk daar verkoop is nie. Sy sê in hierdie stadium maak hulle ook op die gemeenskap staat om na vore te kom. ’n Woordvoerder van die polisie, kapt. FC van Wyk, het bevestig die speurders volg tans alle leidrade op.