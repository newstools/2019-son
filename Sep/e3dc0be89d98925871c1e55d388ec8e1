DIE internet is oortuig Beyoncé het ’n broodjie in die oond. Dié Amerikaanse sangeres het Maandag vakansie-kiekies op haar Instagram gelaai. Nou reken die trolls op die internet Queen Bey is ’n bietjie ronder om die magie. Die busybodies was baie haastig om te bespiegel oor hoekom Jay-Z se vroutjie in een van die foto’s ’n moonbag om haar middel het. ’n Fan skryf: “Ons weet jy is swanger.” ’n Ander een skryf: “Sy het ’n fanny pack om haar swangerskap­ weg te steek.” Nog een het laat hoor: “Sy gaan nie vir ons sê sy is swanger nie totdat sy so voel nie.” Die 37-jarige is reeds die mammie van die sewejarige Blue Ivy Carter en die twee­jarige tweeling Rumi en Sir Carter. Hoewel Bey lank zip gekap het toe sy swanger was met haar tweeling, dink ek nie sy is hierdie keer swanger nie. Daar’s mos niks mee verkeerd om ’n bietjie gewig op te tel nie – veral as jy op vakansie is – maar ons kyk of daar later ’n boepie wys.