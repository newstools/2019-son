’N MEISIE wat letterlik dood was, lag en dans deesdae en het selfs ’n boek oor haar lewe geskryf. Sivosethu Ndubela (19) van New Brighton het ’n uiters seldsame hartkwaal. Sy het egter eers op 17 uitgevind van haar hart se wande is nie kompak nie. “Die diagnose het ’n lang tyd gevat omdat dit so seldsaam is. My dokter sê net vyf mense in die wêreld het dit,” vertel Ndubela. Boonop het die kardioloog bevind sy het ’n groot aneurisme (geswel of breuk in ’n aar) asook ’n foutiewe mitrale hartklep. Terwyl sy grootgeword het, het sy gesukkel om te eet en selfs asem te haal. Sy het hartkloppings en erge pyne in die hart gekry. “Ek was anemies en kon soms nie eens ’n paar treë loop nie. “Ek het pynlike artritis in my bene en hande gehad en my tandvleis het gebloei. Ek was baie siek,” vertel sy. Weens haar swak gesondheid en baie hospitaalbesoeke het Ndubela nie juis ’n sosiale lewe gehad nie. Al waaraan sy kon dink, was hoe sy gaan oorleef. In 2013 het haar ma, Nonkosazana Ndubela, boonop gesterf. Hoewel dit haar stryd soveel moeiliker gemaak het, het sy gereeld van haar ma gedroom. Dié het haar dan moed ingepraat en krag gegee. In 2017 het Ndubela se toestand vinnig agteruitgegaan. In Junie daardie jaar is sy in die Provinsiale Hospitaal in die Baai opgeneem. Die dokters het ’n opehartoperasie uitgevoer om die hartklep te vervang en die aneurisme en ’n deel van haar hart te verwyder. Aanvanklik het die dokters gesê sy kan maande in die hospitaal recover. Binne 10 dae is sy egter ontslaan en terug skool toe. In Desember 2017 is sy opgeneem met ’n hart-infeksie. Afgeskakel “Dit het my doodgemaak. My gewig het geval na 38 kg. Die anti­biotika het geen effek gehad nie. Ek is vier weke gegee om te lewe.” Die dokters het nog ’n operasie gedoen, maar gedink sy sal dit waarskynlik nie maak nie. Ndubela is toe op die operasie­tafel dood verklaar. Die life support-masjiene is afgeskakel. Toe begin haar hart weer klop. Sy het haar tweede kans in die lewe met albei hande aangegryp. Dokters het haar wel gewaarsku dit sou baie gevaarlik wees om kinders te hê. Talle mense het haar storie in die sosiale media raakgelees, en vir haar gebid en selfs in die hospitaal besoek. “Die operasie het my my lewe teruggegee. Ek is naby daaraan om weer ’n normale skoolmeisie te wees. Ek beoefen nie sport nie, maar ek kan dans.” Tussendeur inspireer sy mense met haar verhaal, en ná skool wil sy verpleging studeer.