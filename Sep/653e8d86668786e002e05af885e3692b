DIE nasionale vervolgingsgesag (NVG) het 'n besluit geneem oor of die EFF-leier Julius Malema vervolg gaan word vir die afvuur van 'n vuurwapen in 'n openbare plek. Die NVG sê egter die besluit kan nog nie bekend gemaak word nie omdat dit eers met Malema bespreek moet word. Malema is by die party se vyfde verjaarsdagvieringe in Mdantsane gesien waar hy blykbaar 'n aanvalsgeweer afvuur. Mbuyiseni Ndlozi, EFF-woordvoerder, het toe ontken dat 'n regte vuurwapen gebruik is. Die NVG het in Maart gesê hulle wag nog vir 'n uitstaande klankverslag om 'n besluit te maak. Luxolo Tyali, woordvoerder van die NVG in die Oos-Kaap, sê 'n besluit is gemaak en moet met die twee verdagtes gedeel word voordat dit met die publiek gedeel kan word. "Op die oomblik is die kwessie in die hande van die ondersoekbeampte wat met die verdagtes in gesprek is. Sodra hy klaar is, gaan ons 'n verklaring uitreik," sê Tyali. Dit is nog onduidelik wie die tweede verdagte is. - News24