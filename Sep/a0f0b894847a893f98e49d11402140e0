DRIE lorries is in minder as 24 uur buite die Baai beskadig. Die polisiewoordvoerder kol. Marlize Dippenaar sê daar word vermoed dat die skade verbind is met die na­sionale staking van lorriedrywers. Volgens Dippenaar is ’n lorrie wat van Coega op pad na Johannesburg was, geforseer om op die N2 by die Olifants­kop-pas te stop. Drie verdagtes, wat in ’n silwer VW Polo was, het die lorrie aan die brand gesteek met ’n brandende objek. Die drywer het ongedeerd weggekom. Weggery Vroeg gisteroggend is daar op ’n lorriedrywer geskiet by die R335 off-ramp op die N2 in die rigting van Markman. Die drywer het weggery en ’n saak van poging tot moord by die Swartkops-polisiestasie geopen. Omstreeks 05:00 is nog ’n lorrie met klippe bestook. Enige iemand wat inligting het, word gevra om die polisie te kontak.