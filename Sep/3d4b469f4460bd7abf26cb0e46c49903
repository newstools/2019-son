DIE DA glo die busse se wieldoppe gaan afval as daar nie vinnig ’n verandering aangebring word aan die bestuur van die geïntegreerde openbare vervoerstelsel (IPTS) nie. Vrydag het DA-raadslede ’n oorsigbesoek by die IPTS-busdepot in die Baaise noordelike gebiede uitgevoer. Toe die DA in 2016 aan die bewind van die Nelson Mandelabaai-metro (NMBM) gekom het, het hy dit reggekry om die wiele te laat rol. Die projek het byna ’n dekade lank gesloer. “Onder die huidige koalisieregering word die suksesse van die IPTS ondermyn deur onwettige aksies van sekere individue en politieke inmengery,” sê Athol Trollip, DA-raadslid en voormalige mayor. Van die uitdagings wat Trollip noem, is korporatiewe bestuurskwessies wat die huidige raad van direkteure van Spectrum Alert en sy nuwe uitvoerende hoof, Trevor Harper, probeer pak. Spectrum Alert bestuur die IPTS namens die NMBM. “Strategiese weeklikse onderbetaling van die NMBM het veroorsaak dat daar ’n agterstand van R20 miljoen in uitstaande fakture is sedert April 2019.” Hy sê voorts die voertuie gaan agteruit en uitstaande skuld maak dat die instandhouding van die voertuie daaronder ly. Son het navrae gerig aan Mthubanzi Mniki, munisipale woordvoerder, wat teen druktyd nog nie kommentaar ge­lewer het nie.