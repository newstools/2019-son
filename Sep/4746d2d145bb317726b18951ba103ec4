EEN van die bestuurders van die Al-Noor Kinderhuis wat na bewering weeskinders molesteer het, is nou missing. Nkululeko Mboniswa (26) is in Julie op borgtog vrygelaat en moes Vrydag weer in die Kaapse landdroshof verskyn het. Hy het homself in Julie aan die polisie oorgegee nadat die stigter van die kinderhuis, Amani Fonguh Okpara, in hegtenis geneem is. Okpara (49) is in Junie in hegtenis geneem toe die departement van maatskaplike ontwikkeling op die tehuis toegeslaan het nadat bewerings van fisieke en seksuele misbruik aan die lig gekom het. Altesaam 17 kinders is uit die huis verwyder. Mboniswa is op twee klagte van aanranding, sexual groom­ing en seksuele aanranding aangekla. Hy is ’n dag later op borgtog vrygelaat. Die departement van maatskaplike ontwikkeling het die nuus van die man se inhegtenisneming verwelkom. Okpara is intussen op borgtog van R5 000 vrygelaat. Sy staan ook tereg op vyf klagte van die oortreding van die immigrasiewet en dwars­boming van die gereg. Verander Sy besit vier Suid-Afrikaanse ID’s en staan ook bekend as Funguh Okpara, Amina Foguh Enyegue en Adeline Funguh Mankaa, het die hof Maandag gehoor. Die laaste keer toe Okpara haar van verander het, is glo toe sy met ’n Nigeriese man, Shadrack Okpara (26), getrou het. Maar dié troue was glo net om vir Shadrack burgerskap in die land te kry. Okpara het glo ’n paar beamptes van binnelandse sake in haar sak gehad. Sy is weer 22 November in die hof. Mboniswa se saak is tot 11 Oktober uitgestel. Sy borgtog is ingetrek en ’n lasbrief is uitgereik om hom toe te kap.