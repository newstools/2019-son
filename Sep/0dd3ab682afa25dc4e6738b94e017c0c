VRYDAG was dit in Kaapstad dag 3 van betogings teen geweld teen vroue en kinders. Dit lyk ook nie asof dit gou sal ophou nie. “Ja, julle varke! Vandag gaan die poppe dans!” het ’n cop na bewering op ’n groep skoolmeisies geskree. Shanice Appels, een van die betogers, sê die land is doof vir die noodkrete van vroue. Appels sê: “Ons is hier om in vrede te betoog. “Ons wil net hê die president moet ons ’n antwoord gee en nie net leë beloftes nie. “Hoekom vind die polisie dit nodig om ons te teister en te mishandel? “Ons is hier om juis daarteen te betoog, maar dan doen hulle presies die opposite aan ons.” Volgens Appels het die bloues haar en van die ander betogers heeltyd geteister. Sy sê: “Ons moet elke keer hoor ons gaan gearresteer word. Een cop het skoons gesê hy gaan ons laat dans.” Die groep het Vrydag weer voor die parlementsgeboue betoog. Daarna het hulle vreedsaam na die Kaapstadse Internasionale Konferensiesentrum (CTICC) gemarch. Maar daar het die polisie hulle met skokgranate en waterkanonne gekonfronteer. Noorieyah Ely het elke dag aan die betogings deelgeneem. Sy sê sy gaan nie ophou totdat die land se Nommer Een die doodstraf herinstel nie. “Is dié hoe ons die toekoms vir ons volgende generasie aanbied – met onsekerheid oor ons veiligheid?” wonder Ely. Sy sê ook die cops het haar gemanhandle. Ely sê haar hare is getrek en sy is rondgeruk en -pluk. “Toe invite die ANC my skielik na die parlement Donderdagaand, maar ek kry nie eens ’n sorry nie.” Toe Son op die toneel was, het ’n betoger ’n polisieman gevra hoekom sy die vorige dag gearresteer is, al het sy niks verkeerd gedoen nie. Die cop het net gelag en sarkasties geantwoord: “Ja, en vandag gaan jy wéér gearresteer word.” Venetia Orgill van Mitchells Plain het haar van Donderdagaand tot Vrydagoggend aan die hekke van die parlement vasgeketting. Orgill, wat haarself as ’n aktivis bestempel, sê: “As mans nie ’n permit nodig het om ons te verkrag nie, makeer ek nie ’n permit om aan die parlement se hekke te hang nie.”