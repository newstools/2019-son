NIEMAND is jiggy jiggy nie, almal is net heavy heavy. Mzansi se hart is swaar oor die xenofobiese aanvalle in Gauteng, maar hy staan bankvas agter AKA nadat Nigeriese rappers hom as xenofobies uitgekryt het. Dit kom ná die laaste weke se tragiese voorvalle waarin Suid-Afrikaners ons broers en susters van Afrika aangeval het. AKA het ’n rukkie terug grappies gemaak oor Suid-Afrika ’n sokkerstryd in die Afrika-bekertoernooi teen Nigerië verloor het. AKA se ou twiets is uitgekrap en hy het ’n hele paar doodsdreigemente in sy DM’s gekry. En die Nigeriese rapper Burna Boy, saam met wie AKA al voorheen collab het, meen AKA is xenofobies. Burna Boy het ’n beroep gedoen dat sy medekunstenaars in Nigerië nooit weer met AKA saamwerk nie en daar nie meer na sy musiek geluister word nie. Sokkerpraatjies Maar Suid-Afrikaners meen die aksie teen AKA is ongevraag en die #HandsOffAKA het gister heeldag op Twitter getrend. Een gebruiker twiet: “Dít alles oor sokkerpraatjies? Dis duidelik dat sekere van hierdie mense nie kon wag om van AKA sleg te praat nie.” ’n Ander een twiet: “AKA is nie xenofobies nie. Hou op met die lamsakkige beskuldigings. Hy het die afgelope vier jaar met meer buitelandse kunstenaars saamgewerk.”