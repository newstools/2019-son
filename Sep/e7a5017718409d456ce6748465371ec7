VAN kleurling tot Khoi. Khoi-San in die Baai gaan vandag ’n historiese geleentheid hou waar hulle ’n ryk erfenis gaan terug claim. Dit vorm deel van die Khoi se “reawakening” van kultuur in Erfenismaand dié maand. Chiefs, gemeenskapslede, aktiviste en leiers word genooi om hulle vandag 10:00 aan te sluit by die verrigtinge by die Van der Kemps­kloof. Christian Martin, ’n Khoi-San-aktivis, verduidelik die byeenkoms sal mindsets verander en sy merk in die geskiedenis laat. “Gedurende September is ons van plan om Erfenismaand te gebruik om ons ryk kultuur-erfenis terug te eis, wat ons trotse voorvaders agtergelaat het. “Ons gaan ook ons identiteit as trotse afstammelinge van die Khoi en San claim en highlight. “Ons wens is om onsself te herstel as ’n nasie wat kleurlinge genoem word na ons Khoi- en San-voorgeslagte.” Die Khoi-San sien hulleself as die eerste inheemse mense van Suid-Afrika, soos erken deur die Verenigde Nasies se resolusie oor die regte van inheemse volke (2007). “Deur kolonialisme en baie onregverdighede is ons mense van hulle grond af en weg van hul oorvloedige bronne van natuurlewe en natuurlike skoonheid geforseer,” meen Martin. Skole “Deur slawerny, gevangenskap en verskeie ander skendings van menseregte is ons geforseer om ons kultuur te laat gaan en is ‘coloured’ mense hernoem – mense met geen geskiedenis, kultuur of erfenis nie.” Ná die reawakening beplan die Khoi-San om bewustheid te skep. Hulle gaan al 52 skole in die noordelike gebiede besoek om kinders meer oor hulle kultuur te leer. Op 23 en 24 September sal Erfenisdag in die Van der Kempskloof gevier word. Verskeie Khoi-San- en gemeenskapsleiers, asook verteenwoordigers van die regering, gaan daar wees. Hulle sal op Khoi-San-vermaak entertain word. Van 22 tot 29 September gaan jong seuns en meisies met die !Habab-inisiasie as vroue en manne in die wêreld verwelkom word, gevolg deur ’n viering genaamd Nau!.