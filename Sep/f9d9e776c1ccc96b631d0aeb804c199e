“DIT was nie ek nie.” Só het die burgemeester van die Drakenstein Munisipaliteit, Conrad Poole, gister aan honderde inwoners gesê. Son het vroeër berig Poole was met siekteverlof nadat hy ’n beroerte gehad het. Ontstoke inwoners het gister na die munisipale gebou in die Paarl gemarch om hulle stemme dik te maak oor die council se onlangse besluit om die deernisbeleid te verander. Bejaardes het ook aan die betoging deelgeneem. Die oues van dae het gesê hulle kwalifiseer nou nie meer vir ’n exemption op munisipale tariewe nie. Farrow Adonis (81) van Chicago het gesê sedert die nuwe deernisbeleid in werking getree het, word daar van haar verwag om elke maand meer as R1 000 vir rates op te dok. Eet Adonis het gesê: “Waar kry ek R1 200? Ek is ’n pensioenaris. Daai is mos my hele pension. “As ek daai geld betaal, wat moet ek eet vir die res van die maand? “My rekening is nou twee maande agterstallig, want ek kan nie daai geld bekostig nie.” Volgens Adonis het sy vroeër net R300 per maand betaal. Die inwoners moan ook oor “halwe krag”, want hulle kry nou die helfte van die units wat hulle vroeër gekry het vir koopkrag. Maria Titus het gister buite die munisipale gebou aan Poole gesê hy moenie van die armes vergeet noudat hy ’n dikding is nie. Sy het ook oor die “halwe krag” gekla en het verder gesê: “Jy (Poole) kom mos ook van Amstelhof af. “Noudat jy ’n mayor is, moet jy nie van die mense vergeet nie. “Dit maak nie vir jou ’n baas nie. Die kakkerlakke het ons almal gevreet. “Dink soos die mense op die grond dink. “Wat met (oudpres. Jacob) Zuma gebeur het, kan ook met jou gebeur.” Louise Conradie, nog ’n inwoner, het gesê: “My rekening was plus-minus R200. “Laas maand kry ek ’n rekening van plus-minus R1 200. “Hulle (die munisipaliteit) kan nie vir my verduidelik hoekom nie. Al wat hulle vir my sê, is alles het opgegaan.” Poole het aan die betogers gesê die munisipaliteit gaan vandag oor die deernis­beleid debatteer. Hy was sy hande egter van dié omstrede beleid. “Ek was nie deel van dié besluit nie, maar die gemeenskap se pleidooie het nie op dowe ore geval nie. “Daarom vra ek vir julle om vir ons môre (vandag) die geleentheid te gee om die nuwe beleid te debate en dan iets in te stel wat deur julle goedgekeur is.” 