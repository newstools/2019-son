KAMPIOEN. Maar nie van iets om op trots te wees nie!     Nyanga bly met 289 moorde die land se moordhoofstad. Delft is tweede (247) en Khayelitsha derde. Tussen Maart verlede jaar en April vanjaar is 221 moorde daar aangemeld. Boonop is Suid-Afrika die voorloper wat seksmisdrywe betref. Volgens die syfers is 52 420 sulke misdade landwyd aangemeld. Dis ’n toename van 4,6% vergeleke met die getal voorvalle in die vorige boekjaar (50 108). Die SAPD se hoof van statistieke, genl.maj. Norman Sekhu­khune, het die nuutste misdaadsyfers gister aan die parlement voorgelê. Die nasionale minister van polisie, Bheki Cele, het toegegee dinge lyk nie goed nie, maar hy hou vol dis onder beheer. Hy meen selfs daar is vordering gemaak met die bestryding van misdaad. Cele het gesê daar verskyn tans 20 bende-dikdinge op verskillende klagte in die Kaapse hoog­geregshof. Volgens hom bewys dit dat die oorlog teen bendegeweld steeds aan die gang is. Hy het verduidelik: “Dis moontlik gemaak deur die strukture wat al jare in plek is en met die eenheid teen bendes saamwerk. “Ook danksy die ontplooiing van die army op die Kaapse Vlakte. “Baie ernstige aktiwiteite is stopgesit. Ons glo ons is besig om beheer oor te neem. “Ons berei tans voor vir wanneer die army onttrek word.” Volgens Cele werk hulle aan ’n sesjaar-plan om die voorkoms van geweldsmisdaad met die helfte te verminder. “Ons wil dit in die kortste moontlike tyd doen,” het hy gesê. “Die misdaadsyfers lyk nie goed nie, maar dit lyk beter as laas jaar en dis in pas met ons sesjaar-plan om drastiese verandering teweeg te bring.” Son het Cele gevra of die cops bevoeg is om seksmis­drywe te hanteer – veral dié teen vroue en kinders. Cele het gereageer: “Nie al die polisiestasies is op dieselfde vlak nie. Ons is besig om die situasie te ver­beter. Oornagdiens “Wanneer ’n slagoffer ’n seksmisdaad aanmeld, kry sy privaat by ’n toepaslike hulpsentrum hulp – weg van die aanklag­kantoor. “Ons wil verseker dié sentrums het ’n oornagdiens. Ons lei meer mense op om sulke sake behoorlik te record.” 