'N WERKLOSE pa van twee het die ekstra myl gestap om 'n opgetelde beursie by sy eienaar uit te kry. Mbuso Ndlovu (33) van KwaZulu-Natal het vir 'n maand lank aan die beursie geklou op soek na die eienaar nadat sy meisie dit opgetel het. Hy het die eienaar, Charlize Tomaselli, se bestuurslisensie binne die beursie gekry en op Facebook na haar begin soek. "Ek het 'n boodskap vir haar en haar man gestuur, maar nie terugvoering gekry nie," sê Ndlovu. Tomaselli sê sy het die boodskap eers 'n maand later gesien. "Ek het al my kaarte al gestop en was in die proses om vir my 'n nuwe bestuurslisensie te kry," sê Tomaselli. "Ek was eers skepties en het gedink dis 'n scam. Ek was huiwerig om te ontmoet, maar toe stel hy voor ons doen dit by 'n polisiestasie." Tomaselli en haar man het toe van Westville na die KwaDukuza-polisiestasie gegaan waar hul Ndlovu ontmoet het. Tomaselli het hom geld aangebied maar hy het eerder vir 'n werkie gevra. Sy het toe 'n post van sy goeie daad met 'n foto by op Facebook gelaai met die hoop dat iemand 'n werk vir hom sal het. Die post is sover al meer as 200 keer gedeel. - News24 