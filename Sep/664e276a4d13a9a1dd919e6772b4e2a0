BRANDBESTRYDERS van die Kaapstad het Donderdag na die burgersentrum opgeruk om meer geld te eis. Die nooddiensbeamptes beweer hulle werk 24 ure 'n dag maar word nie vir die ure, wat oortyd gewerk word, betaal nie. Die munisipale werkersvakbond, Samwu, sê: "As die stad nie hul eise nakom nie, gaan brandbestryders vanaf 1 Oktober slegs van 08:00 tot 16:00 werk." Die werkers dring aan op 'n 60%-toelae verhoging. Sebenzile Kiva, 'n woordvoerder vir Samwu, sê hulle het met beamptes van die stad vergader en is steeds nie happy met die uitkoms van daardie ontmoetings nie. "Een van ons kwessies is dat die brandbestryders langer ure werk as waarvoor hulle deur die werkgewer verged word. "Bestuurders van die stad is ook arrogant en wil nie onderhandel nie." Volgens Kiva is brandbestryders aangestel om 40 uur 'n week te werk, maar daar is tye waar hulle selfs tussen 72 en 80 uur per week werk. Intussen het die Stad Kaapstad 'n beroep op brandbestryders gedoen om hul huidige werksomstandighede te verdra. JP Smith, mayco-lid vir veiligheid, reken die brandbestryders se eise sal sowat R146m beloop. Hy noem ook SAMWU het nie die regte kanale vir die betoging gevolg nie. EWN berig Smith glo die meeste brandbestryders verkies die 24 uur skofstelsel, maar Donderdag se betoging het gewys baie min tot geen brandbestryders is daarmee gelukkig. Een ongelukkige brandbestryder noem: "Ons werk 24uur skofte, reageer op verskillende oproepe van brande tot mediese voorvalle. "Mense sterf in ons arms, ons sien hoe mense brand, maar die stad sien nie die dinge nie. Vir die city is ons maar net nog 'n nommer."