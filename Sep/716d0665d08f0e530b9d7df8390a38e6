PAK Floyd Mayweather in ’n rematch of bêre jou bokshandskoene finaal. Dít is die legendariese promotor Bob Arum se raad aan die 40-jarige Filippynse held Manny Pacquiao. Arum was self Pacquiao se promotor toe hy in sy fleur was. “Ek was baie jare Pacquiao se promotor. “Hy is ’n wonderlike mens, maar word 41 in Desember. “Tensy hy ’n rematch met Mayweather kan beding, het hy niks meer om te bewys nie,” het Arum aan World Boxing News gesê. “As Pacquiao aanhou boks, kan hy beseer word. “Op amper 41-jarige ouderdom kan jy nie meer slae vat nie – veral nie soos in sy kragmeting met Keith Thurman in Julie nie. “Ja, Pacquiao het die geveg gewen, maar baie punishment gevat. Dit is punishment wat ’n ernstige uitwerking op die res van sy lewe kan hê.” Voordat Pacquiao teen Thurman deur die toue geklim het, het Arum gesê hy is bang die Filippyn doen breinskade op. Hy stel nog één geveg voor – teen die onoorwonne May­weather. “As so ’n geveg nie beklink kan word nie, moet Pacquiao onmiddellik uittree,” sê Arum.