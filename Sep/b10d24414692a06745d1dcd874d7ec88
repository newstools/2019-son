DIE Kapenaar Lloyd Harris het wraggies niks om oor skaam te voel nie. Hy het Saterdag in die halfeindronde van die Chengdu Ope Tennistoernooi in skoon stelle teen Alexander Bublik van Kazachstan verloor. Dit was die eerste keer ooit dat die 22-jarige Suid-Afrikaner tot die halfeindronde van ’n ATP-toernooi deurgedring het. Harris het sy rieme styf geloop teen Bublik, wat in styl op die baan heeltemal van die jongeling verskil. Bublik het 85 minute nodig gehad om Harris met 7-6 (8/6), 6-4 te klop. Bublik, wat 40 plekke bo Harris op die ATP se ranglys is, het baie staatgemaak op veral sy afslaan. Die verskil tussen Bublik se 21 kishoue en die 5 van Harris is ’n duidelike bewys van waar die Kazachse speler die oorhand gehad het. Bublik het ses breekpunte benut en nooit sy eie afslaan verloor nie. Harris het in sy kort loopbaan reeds twee titels in die Challenger-reeks gewen, maar vind nog sy voete op ATP-vlak. Bublik het vroeër dié maand tot die halfeindronde van die Amerikaanse Ope deurgedring. Hoogtepunt Harris sal baie vertroue vir die toekoms opbou nadat hy in Chengdu goeie rekenskap van homself gegee het. Die hoogtepunt van sy week was ’n sege van 6-3, 6-3 oor die vyfde gekeurde Serwiër Dusan Lajovic, wat vroeër dié jaar die Kroatiese Ope gewen het. Die Hongaar Márton Fucsovics (4-6, 6-4, 6-2) en die Portugees João Sousa (6-7 (5/7), 6-3, 6-4) is die ander spelers wat die knie voor die Kapenaar gebuig het. Vir Harris was hierdie nog ’n groot week in ’n jaar wat reeds talle hoogtepunte vir hom opgelewer het.