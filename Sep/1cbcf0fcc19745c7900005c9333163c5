DRIE mense is gearresteer in verband met 'n voorval waarin vier jong mense Dinsdagaand in 'n huis in Clarke Estate in Elsiesrivier doodgeskiet is. Brig. Novela Potelwa, provinsiale polisiewoordvoerder, sê twee verdagtes het om 23:00 by 'n woning in Northmead Court in Meltonweg ingegaan en wild begin skiet. 'n 10-jarige meisie, twee 12-jarige seuns en 'n 19-jarige seun is in die voorval doodgeskiet. Twee vroue, wat ma's is van die kinders, is ook gewond en is tans in die hospitaal. Potelwa sê lede van die polisie se teen-bende-eenheid en Elsiesrivier se eenhede vir misdaadvoorkoming en intelligensie het onmiddellik na die voorval op die gebied toegesak opsoek na die verdagtes. "Hulle het vroeg vanoggend (Woensdag) 'n 30-jarige verdagte in die area gearresteer. 'n Paar uur later het hulle nog 'n verdagte, 'n 36-jarige, vasgetrek." 'n Derde verdagte, 'n 27-jarige man, is deur die loop van die oggend gearresteer. Die mans sal in die hof verskyn sodra hulle aangekla is. Potelwa sê die moontlikheid dat die voorval bendeverwant is, word ondersoek. 