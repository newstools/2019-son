DIE fans kan Saterdag vir oulaas hul laaste goodbyes vir hul geliefde Chester Wil­liams gaan sê. Dit is wanneer ’n begrafnisdiens vir die voormalige Springbok-vleuel Saterdag op Nuweland gehou gaan word. Williams is Vrydag in die ouderdom van 49 aan ’n hartaanval oorlede. Daar is gister bevestig dat die Bok-legende se begrafnisdiens 12:00 Saterdag gaan plaasvind. Dit is hier in die skadu van Tafelberg waar die boorling van die Paarl naam gemaak het. Williams het in sy speeldae ongelooflike drieë op Nuweland gedruk Ronnie Masson, die destydse president van die WP het, was só beïndruk met die spoedvraat se drieë dat hy grappenderwys voorgestel het dat Nuweland tot Chesterfield herdoop moet word. Williams se WP en Bok-spanmaat Tinus Linee, wat roem verwerf het vir sy plettervatte op Nuweland, is in 2014 in die ouderdom van 45 aan motorneuronsiekte oorlede. Daar gaan môre ook ’n gedenkdiens by die Universiteit van Wes-Kaapland (UWK) in Kaapstad plaasvind. Die diens vind om 13:00 in die hoofsaal op die kampus plaas met ’n formele begrafnisdiens Saterdag. Donderdag is daar ’n huldeblykaand op die Boland Krieketveld in die Paarl wat 18:00 begin. Chester is die vierde lid van die Springbok-span wat die World Cup in 1995 gewen het, wat intussen gesterf het. Die losvoorspeler Ruben Kruger (39) is in 2010 aan breinkanker oorlede en die skrumskakel Joost van der Westhuizen (45) in 2017 aan motorneuronsiekte. Die vleuel James Small (50) is vroeër vanjaar aan ’n hartaanval oorlede. Boonop is die afrigter Kitch Christie (58) in 1998 oorlede.