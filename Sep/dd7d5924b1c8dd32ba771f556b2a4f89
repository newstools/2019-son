BABA Archie het Woensdag sy eerste verskyning op die royal toer na Afrika gemaak. Die laggende vier maande oue baba het by sy ouers, prins Harry en Meghan, die hertog en hertogin van Sussex, aangesluit vir hul ontmoeting met aartsbiskop Desmond Tutu (87). Archie was in 'n ligblou dungaree, 'n wit speelbroekie en gryssokkies geklee. Sy ma het 'n Club Monaco-rok vir die geleentheid gedra. "Arch, jy gaan die Arch ontmoet," het Harry glimlaggend aan sy seun gesÃª. Die ontmoeting met Tutu was om erkenning te gee vir die werk wat die Desmond & Leah Tutu-stigting doen. Die stigting is in 2013 begin en dra by tot die ontwikkeling van die jeug en leierskap. Nadat hulle 'n groepfoto buite geneem het, is hulle na binne om privaat oor 'n koppie tee te gesels. Terwyl Archie nuuskierig om hom rondgekyk het, het Thandeka, Tutu se dogter, gegrap dat hy gewoond moet raak aan die kameras. "Ek dink hy is al gewoond daaraan," het Harry gelag. "Hy is 'n ou siel," het Meghan bygevoeg. Archie is weg met 'n mandjie vol geskenke. Hy het 'n boek met bybelstories en die kinderboek Desmond and the Very Mean Word gekry. Albei boeke is deur Tutu geskryf. Meghan het 'n armband van krale, gemaak deur die plaaslike ontwerper Ikamva Labantu, gekry asook die boek The Book of Joy geteken deur Tutu en die Dalai Lama. Harry het twee geraamde foto's van Tutu en sy oorle ma, Prinses Diana, gekry. Een vir hom en een vir William. - Harper's Bazaar  