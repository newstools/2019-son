SAL Chad Solomon en Elrigh Louw môre in Walvisbaai vir die South­ern Kings ’n impak kan maak? Die Kings gaan môre by die Hoërskool Walvisbaai hulle derde en laaste opwarmingsstryd vir hulle voorseisoen speel – dié een teen Namibië. Die Kings het sover twee opwarmingswedstryde – teen Georgië en Namibië – gespeel en in albei vasgeval. Die slegte deel van die Kings se vertonings is dat hulle voorgeloop en in albei games in die laaste 10 minute verloor het. Die laaste wedstryd het wel sy tol geëis en ’n paar spelers is ongelukkig beseer. Soos Son voorheen berig het, is die ystervleuel Christian Ambadiang se knie beseer en die haker Tango Balekile se voet. Met Gareth Heidtmann – wat in die vorige wedstryd teen Namibië as haker gesak het – ook beseer, is Solomon deur die WP vir die een wedstryd aan die Kings geleen. Die Kings se ander nuwe aanwins op haker, Jacques du Toit, is ook nog nie beskikbaar nie. Hy sal hom eers by die span aansluit ná die Curriebeker-eindstryd. Dit gaan interessant wees om te sien wat Robbie Kempson se span dié keer teen Namibië gaan doen. Dit is nou sonder die losvoorspelers Thembelani Bholi en Lusanda Badiyana, sowel as die stut Cameron Dawson, wat ook beseer is. Hy is al terug huis toe. Die wedstryd skop reeds 15:00 af.