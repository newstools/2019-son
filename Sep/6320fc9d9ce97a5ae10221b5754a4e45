PIETER Hermias Corne­lius “Lappies” Labuschagné gaan môre in die Kumagaya­-stadion in Saitama in ’n World Cup warm-up game teen sy geboorte­land uitdraf. Die 30-jarige boorling van Pretoria het van 2011 tot 2014 in 44 wedstryde vir die Cheetahs uitgedraf. In 2015 en 2016 het by 33 keer vir die Bulle gespeel. Die beweeglike losvoorspeler staan 1,89 m in sy rugbysokkies en trek die skaal op 107 kg. Hy is in 2013 opgeroep na die Springbok-groep vir die toetsreeks teen Italië, Skotland en Samoa. Maar daai keer het hy net toegekyk en nie een keer die span gehaal nie. In 2016 het hy besluit om sy rugbyloopbaan in Japan voort te sit. Sedertdien het hy 35 games vir die Kubota Spears gespeel en in sewe Superrugby-wedstryde vir die Sunwolves uitgedraf. Môre gaan die oudleerder van Grey College in Bloemfontein die nr. 7-trui teen sy voormalige landgenote dra. Labuschagné vorm ’n gedugte lostrio saam met die Tongaanse agsteman Amanaki Lelei Mafi van die Rebels en die inspirerende kaptein, Mic­h­ael Leitch in die nr. 6-trui. Lappies gaan môre in ’n hewige stryd met sy eweknie van die Bokke, Pieter-Steph du Toit, gewikkel wees. Jamie Joseph, afrigter van die Brave Blossoms, is ’n voormalige All Black-losvoorspeler wat op sy dag bekend was vir sy klipharde inklimspel. Hy het nie net 20 toetse vir die All Blacks gespeel nie, hy het ook nege keer uitgedraf vir die span wat hy nou afrig. Joseph was ook die coach van die Highlanders wat die Superrugby-titel in 2015 gewen het. Hulle het die Hurri­canes in die Westpac-stadion geklop. Eerste Hy sal dié kragmeting met die Bokke wil gebruik as voorbereiding vir Japan se eerste game van die World Cup. Die gasheerland skop die rugbyskouspel op 20 September teen Rusland af. Die Bokke speel die volgende dag teen die All Blacks. Japan se span: Will Tupou, Kotaro Matsushima, Timothy Lafaele, Ryoto Nakamura, Kenki Fukuoka, Yu Tamura, Kaito Shigeno, Amanaki Lelei Mafi, Lappies Labuschagné, Michael Leitch (k), Uwe Helu, Luke Thompson, Jiwon Koo, Atsushi Sakate, Keita Inagaki. BANK: Takuya Kitade, Isileli Nakajima, Asaeli Ai Valu, James Moore, Kazuki Tokunaga, Yutaka Nagare, Rikiya Matsuda, Ataata Moeakiola.