’N STAATSGETUIE ontken dat sy makker Mervin Petersen die skieter in ’n voorval was waarin hy en nog ’n man op ’n huis moes gaan skiet. Volgens die getuie was dit hy en beskuldigde 6, Brent Campbell, wat die opdrag gekry het om ene Leepie te gaan skiet. Petersen het volgens die getuie die huis aan hulle uitgewys waarin Leepie na bewering was. Die getuie se identiteit word beskerm omdat hy teen 12 van sy voormalige bende-broers van die Terrible Josters getuig. Die verdagtes staan tereg op 71 klagte, insluitend dwelmhandel, moord, poging tot moord en aanhitsing tot moord. Dit is Donderdag in kruisondervraging aan die getuie gestel dat hy die storie opgemaak het oor hom en Campbell wat gaan skiet het op die huis. Die getuie het geïrriteerd gereageer en gesê dit is nie opgemaak nie. Die getuie het voorheen getuig hy en Campbell het ’n opdrag gekry om op ’n rival bende in Anreithstraat, Belhar, te gaan skiet. Die opdrag het volgens die getuie van beskuldigde 5, Elton Ely, gekom nadat hy ’n oproep ontvang het van Michael “China” Solomon, ook ’n lid van die Terrible Josters. Hy het getuig China se regterhand – Petersen – het vir hulle die huis gaan uitwys. Volgens die getuie het hy en Campbell vir Petersen gestuur om aan die deur te klop en kort daarna het hulle op die huis geskiet. Maar luidens ’n ooggetuie se verklaring was dit Petersen wat geskiet en ná die skietery weggehardloop het saam met twee ander persone. Luidens die ooggetuie se verklaring het die twee ander mans oorkant die pad gestaan. Hulle het met Petersen beweeg in die rigting van Bergzicht-singel, maar die ooggetuie kon nie hulle gesigte sien nie. Maar die staatsgetuie het volgehou dis onwaar. Volgens hom het Petersen nie eens ’n vuurwapen by hom gehad nie. Hy’t verder getuig ná die skietvoorval het hy en beskuldigde 6 na die Kerrie Flats gehardloop en Petersen het na China se huis gegaan. In kruisondervraging kon hy egter­ nie vir seker sê of Petersen wel na China se huis gegaan het nie. Toe daar aan die staatsgetuie in kruisondervraging gesê is hy maak net afleidings en was nie daar nie, het hy geen kommentaar gehad nie. Die hofsaak is tot 7 Oktober uitgestel.