MISBAH-ul-Haq is as die nuwe afrigter van Paki­stan se krieketspan aangewys. Hy vervang Mickey Arthur van Suid-Afrika en sal sy geboorteland se nasionale span die volgende drie jaar afrig. Onder Arthur het Paki­stan die Internasionale Krieketraad se Cham­pions Trophy-titel gewen. Maar sy kontrak is nie hernu nie. Die Pakistanse Krieketraad het besluit om Arthur te pos, want hy het nie die mandaat vervul van ’n plek in die halfeindronde van dié jaar se Wêreldbeker­-toernooi in Engeland nie. Arthur was tot onlangs nog op die kortlys van afrigters vir die Bangladesj-pos, maar Russell Domingo, ook ’n Suid-Afrikaner, het dié job gekry. Maar Arthur het opsies om te oorweeg, want Engeland gaan binnekort ’n nuwe breier begin soek. Trevor Bayliss los die Engelse span ná die huidige reeks om die As teen Australië. Misbah (45) het twee jaar gelede nog krieket vir Pakistan gespeel en was ook die span se kaptein. Vlymskerp Dit sal sy eerste groot afrigterspos wees, maar hy kan ten minste staatmaak op sy hulpafrigter, Waqar Younis, wat Paki­stan voorheen op reekse en toernooie voorberei het. Die voormalige snelbouler Younis se taak gaan hoofsaaklik wees om die Pakistani’s se gevaarlike boulaanval vlymskerp te kry. Misbah het in 75 toetse en 162 eendagwedstryde vir Pakistan gespeel. Hy het altesaam 10 300 lopies aangeteken. Hy beskou sy aanstelling as ’n groot eer en het erken dit gaan ’n uitdaging wees om die span nou op ’n ander manier te lei.