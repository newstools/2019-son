DIE Outeniqua Wheelchair Challenge is dié jaar vroeër gehou. Dié jaarlikse byeenkoms in George word gewoonlik in Februarie aangebied, sê Alewijn Dippenaar, organiseerder. Die 17de aanbieding van dié bekende rolstoelwedren het Saterdag plaasgevind. Volgens Dippenaar is daar besluit om die byeenkoms te vervroeg sodat hulle meer internasionale deelnemers kan betrek. Meer as 400 deelnemers van oral in die land het oor verskillende afstande meegeding. Daar was wedrenne oor 5 km, 21,1 km en 42,2 km. Die deelnemers het onder heelwat koeler toestande deelgeneem as die gewone Februarie-hitte. Johan van Rensburg van Centurion het die maraton oor 42,2 km vir mans gewen. Melvin Naik­, die burgemeester van George, ondersteun dié byeenkoms. Hy is bly dit maak voorsiening vir deelnemers om oor verskeie afstande deel te neem. Naik sê die byeenkoms het in 2002 maar met 27 deelnemers begin. “Ons bly egter daartoe verbind om dié een van die wêreld se bestes te maak,” het hy bygevoeg.