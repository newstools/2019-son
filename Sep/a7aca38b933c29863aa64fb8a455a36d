STEVE Barker, Stellenbosch FC se afrigter, meen sy spelers het die regte doepa, maar hulle word nie beloon daarvoor met die geskikte uitslae nie. Barker-hulle, wat Golden Arrows môre in die King Zwelethini Stadion pak, jag steeds hulle eerste oorwinning van die Premier-sokkerliga (PSL)-seisoen. Stellies was in sy vorige wedstryd laas week sy eie vyand teen Black Leopards. Hulle het in die Athlone Stadion met 2-2 gelykop gespeel. Dis omdat hy ’n voorsprong van 2-1 in die doodsnikke weggegooi het. Arrows, wat Cape Town City laas week nóg twee punte in die Kaap ontsê het, gaan ’n moeiliker neut wees om op sy tuisveld te kraak. Barker weet sy eweknie van Arrows, Steve Komphela, is ook ’n uitgeslape taktikus. Dis veral op sy tuisveld dat Arrows nie krag weggee nie. En met ’n wegwedstryd wat voorlê teen die indrukwekkende Polokwane City, moet Barker-hulle ’n positiewe uitslag probeer optower. Die voormalige Tuks- en AmaZulu-breier het voorgestel dat sy spelers inspirasie moet put uit hulle punt teen Leopards in die hoop om hulle duck in die PSL te breek. Leer Barker sê: “My span se houding is first class. Hulle speel met begeerte en effort. Ek kan hulle nie kruisig nie. “Dít is beslis aspekte waaruit ons kan leer en groei. Die uitslae is iets waaroor ons ’n bietjie teleurgesteld is, maar ons glo vas dit sal verbeter.” Stellies sal meer van Iqraam Rayners moet begin kry, want dié doelevraat moet ook nog sy rekening in die kompetisie open.