MET die bendegeweld en ander maatskaplike euwels wat die jong mense in die gesig staar, is dit goed om hulle aandag met iets positiefs af te lei. Gerald Groepe van die sektorpolisie in Jacksonville in die Baai het besluit om ’n marching drill band te stig. Dié band bestaan uit jong leerders van die Primêre Skool Cedarberg. “Ek het verlede jaar die band gestig. Dis om veral die outjies van die straat af te hou sodat hulle nie by gangsterism betrokke raak nie. “Ná skool raak die outjies betrokke by rowery ensovoorts. Hierdie maak hulle meer positief,” sê Groepe. Sukses Ander uitdagings wat die kinders van die area in die gesig staar, is tienerswangerskap en armoede. “Die kinders begin rook en drugs doen en hang by taverns uit. Maar ek wys vir hulle dat hulle ’n sukses van hulle lewe kan maak.” Sy les aan hulle is om dissipline en selfrespek te hê. “Ek kan al die verskil sien – hulle het meer selfvertroue. Ek leer hulle ook om ’n voorbeeld te wees vir dié wat ná hulle kom. “Die squad moet eintlik 44 lede hê, maar daar is nou amper 80 leerders wat deelneem. Ek moes hulle verdeel in groepe,” vertel Groepe. Cedarberg se skoolhoof, Andrew Velkers, meen Groepe doen uitstekende werk. “Eerlikwaar, hy maak ’n verskil. Ek kan sien die kinders is meer positief en hulle het meer dissipline. “Dit gaan die kinders van die strate afhaal. Hulle geniet dit en dit wys hulle ’n ander sy van die lewe,” sê Velkers. Volgens hom is die jong kinders onder geweldige druk om in te wees en te doen wat die ander doen, en hierdie is die perfekte uitweg. Maandag het Groepe nóg ’n band by die Primêre Skool Sapphire Road gestig.