DIE hoogtepunt van die naweek se OPRU Superliga-wedstryde is beslis PE Harlequins teen Kruisfontein United. Albei spanne is goed op dreef en sal sake in die Adcock-stadion uitspook vir die boonste plek op die puntelys. Harlies en Gardens het albei 36 punte, maar omdat Gardens ’n beter punteverskil het, is hy boaan. Die Adcock sal weer stampvol wees en die rugby sal kliphard en vinnig wees. Kruis se beweeglike losvoorspelers sal die fondament wil lê vir hulle snel agterspelers. Harlies se gevaarlike jong agterlyn is tans baie skerp en goed op dreef. Harlequins se breier, Shaun Jantjies, glo ook dit gaan ’n klipharde game wees. Fokus Jantjies sê sy span vat dit maar altyd week vir week en wedstryd vir wedstryd. Hy sê: “Ons fokus op die fundamentals van die game en ons strukture. “Dit gaan beslis ’n harde wedstryd wees, een wat enige van die twee spanne kan wen. “Dié game is ook van kardinale belang om te bepaal wie waar sal lê en om sy posisie te probeer sement.” Kruis het weer besluit om nie betrokke te raak by kommentaar voor ’n groot game nie. Soos gewoonlik wil die Humansdorpers hulle praatwerk op die veld doen. Gardens pak Park in die Hok en dié wedstryd kan ook vir heelwat entertainment sorg. Gardens se breier, Kevin Godfrey, glo dit gaan weer ’n grote wees. Godfrey sê: “Park het gewys hy is ’n baie goed afgeronde span en vaar baie goed. “Ons weet egter wat om te verwag en sal baie karakter moet wys om hulle massiewe pak in toom te hou.” Superliga-bepalings: Top 12 United Barbarians t Madibaz – RAMAPHOSA; PE Polisie t Star of Hope – KEMSLEY PARK; Gardens t Park – DERRICK FERREIRA; PE Harlequins t Kruisfontien – ADCOCK; Progress t Trying Stars – SENTRAAL-VELD; Born Fighters t Jeffreys Bay – VICTORIA PARK. Bottom 12 Aberdeen t Windvogel – ABERDEEN; Despatch t Gelvan Wallabies – DESPATCH; Springroses t Kwaru – NEW BRIGHTON; African Bombers t Suburban – ZWIDE; Brumbies t Hankey Villigers – GRAHAMSTAD; Missionvale t Moth­erwell – MISSIONVALE.