DIE voormalige Springbok-afrigter Peter de Villiers sê hy gaan nie die Bokke by vanjaar se Wêreldbeker ondersteun nie oor die manier hoe hulle die Eben Etzebeth-saak hanteer het. Etzebeth word daarvan beskuldig dat hy 'n man in Langebaan aangerand het en ook rassisties teenoor hom was. De Villiers, wat die Bokke van 2008 tot 2011 afgerig het, sê in 'n onderhoud met Planet Rugby hy was verbaas dat SA Rugby Etzebeth toegelaat het om saam na die Wêreldbeker te gaan. "'n Interne ondersoek in die saak sou die regte ding gewees het omdat dit ernstige aantygings teen die speler is," sê Divvy. "Deur eenvoudig net Etzebeth se woord te aanvaar en nie 'n ondersoek te begin nie, het SA Rugby die geleentheid gemis om te wys hulle is ernstig om rassisme uit te roei. Daarom kan ek nie die Bokke by vanjaar se Wêreldbeker ondersteun nie." SA Rugby sê in 'n verklaring hulle gee hul volle samewerking in die ondersoek en sal aanhou om dit te doen. "Die saak is in die hande van die nasionale vervolgingsgesag en die Suid-Afrikaanse Menseregtekommissie. Ons vertrou en glo dat hulle dit deeglik sal ondersoek. Sodra hul bevindinge bekend is, sal ons staan by wat ookal besluit is. "Ons staan by ons kommentaar van vroeër dat ons nie enige dade van geweld en rasse-mishandeling sal duld nie. SA Rugby sal die nodige stappe neem wanneer die ondersoek en proses voltooi is."