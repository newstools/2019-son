’N DRIEKUNS aan drieë van Makazole Mapimpi het Vrydag die Bokke gehelp om op oortuigende wyse met 41-7 met Japan in ’n World Cup warm-up game in Saitama af te reken. Die rustydtelling van 22-0 was in Suid-Afrika se guns. Die humiditeit in die Kumagaya-stadion het die bal so glad soos ’n koekie seep gemaak. Dit was dus verstaanbaar dat daar hier en daar ’n paar hanteerfoute sou insluip. Die Bokke het egter geen kanse gewaag nie. Hulle het nie net die bal rondgegooi nie, maar het met goed berekended taktiese skoppe die bal die heeltyd agter die Japanners gehou. Siya Kolisi (kaptein) en sy manne het ook elke geleentheid aangegryp en saam ses drieë gedruk. Benewens Mapimpi se hat-trick het sy vleuel-maat Cheslin Kolbe twee keer agter Japan se doellyn gaan kuier. Kotaro Matshushima, die Suid-Afrikaanse gebore vleuel van Japan, het die gasheerland se enigste drie in die 59ste minuut teen die verloop van die spel gedruk. Japan skop nou hul veldtog in die World Cup oor twee weke teen Rusland op 20 September af, terwyl die Bokke ’n dag later die All Blacks in hul eerste game van die rugbyskouspel aandurf. 