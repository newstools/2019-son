DIS nie net Suid-Afrika se renosterhoring wat gesog is in die buiteland nie. Suid-Afrikaanse plante is ook hoog op die lys van goed wat uitlanders steel. Verlede week is twee mans van die Tsjeggiese Republiek beboet en uit die land geskop. Verlede maand is twee Chinese ook beboet en uit die land geboender. Jaromír Chvastek (65) en Tomas Malir (56) van die Tsjeggiese Republiek is op 7 Augustus in Bitterfontein tussen Vredendal en Garies gearresteer. Die twee het meer as 1 000 vetplante gestroop en is eers in die Pollsmoor-tronk aangehou. Die verdagtes het voorheen in die Kaapstadse streekhof verskyn en het ’n pleitooreenkoms aangegaan. Elkeen is met R500 000 beboet en Donderdag gedeporteer. Beplan Chvastek en Malir mag ook nooit weer in Suid-Afrika kom nie. Twee Chinese burgers – Zhou Li en Xiao Wu – is in Julie weens die onwettige besit van vetplante gearresteer. Luidens die klagstaat is hulle op 16 Julie by Rietpoort in die Vanrhynsdorp-distrik met 158 plante betrap. Altesame 152 van dié plante is beskermde spesies. Die twee het alles vooruit beplan en ’n toeroperateur gekry om hulle rond te wys. Spesiale papiersakdoekies is van China saamgebring om die plante in te hou en te beskerm. Die verdagtes het ook ’n pleitooreenkoms aangegaan en hulle is twee jaar tronkstraf opgelê wat vir vyf jaar opgeskort is. Hulle is elk met R200 000 beboet en gedeporteer.