DIT blyk daar is iets baie spesiaals in Makhanda se water – dié dorp kan net nie ophou om veelsydige sportmanne op te ­lewer nie. Jean-Luc Basson (14) is die nuutste jong talentvolle sportman van Kingswood College (KC) wat sy hand in talle sportsoorte opsteek. Hy het die Oostelike Provinsie nou al in krieket, muurbal en hokkie verteenwoordig. In muurbal het hy nasionale kleure verwerf. Hy doen ook sy ding as sy skool se o. 14A-rugbyspan se eerste keuse op skrumskakel. Jean-Luc sê hy is al van kleins af lief vir sport. Dit is alles te danke aan sy oorlede pa, Lucius. Dié het in krieket en rugby uit­geblink. “My pa en ma het my van kleins af aangemoedig om aan sport deel te neem. “My pa sou altyd daar wees om so ’n bietjie ekstra skaafwerk te doen, veral as dit by krieket kom. “Soms verbeel ek my ek kan nog sy stem hoor wanneer ek in ’n game speel,” sê Jean-Luc oor sy pa, wat die SA Skolespan saam met die uitgetrede Protea JP Duminy verteenwoordig het. Jean-Luc is al bekend vir sy uitmuntende sportprestasies en -vertonings. Hy het in 2016 OP-kleure in o. 11-krieket en o. 11-muurbal verwerf. In dieselfde jaar het hy ’n sportbeurs by KC ontvang. Die jaar daarna het hy die OP as o. 13-speler in muurbal verteenwoordig. Hy was die beste speler. Jean-Luc is nie bang om saam met die big boys te speel nie. ’n Paar jaar gelede het hy geskiedenis gemaak as die jongste speler wat in die Grahamstad-krieketraad se Premierliga ’n game vir die Willows-krieketklub gespeel het. Teen Makana Sona was hy net 10 jaar oud. Jean-Luc vertel dit was nie die perfekte debuut nie. Hy joke: “My neus het omtrent gebloei nadat ek ’n vangkans verbrou het.” Dan sê hy: “Om saam met die big boys te speel het baie vir my self­vertroue beteken.” Laas jaar is die jongeling gekies om die OP se o. 13-span te verteenwoordig. Dít het gekom nadat hy vir KC se o. 13A-span uitgeblink het deur die meeste lopies aan te teken. Hy was ook kaptein van dié span. Trots Vanjaar het hy Willows weer in ’n o.14-wedstryd teen St. Andrew’s verteenwoordig en ’n sprankelende 126 lopies geslaan. Jean-Luc se droom is om eendag ’n beroepsportman te wees en sodoende sy ouers en grootouers trots te maak. Hy kry baie support van sy familie en vriende. Sy oupa Matthew “Pot” Jeggels is baie trots op sy kleinseun en mis nie ’n game nie. Hy sê: “Hou hierdie jong mannetjie beslis dop. Hy gaan eendag ’n grote wees.” Die jongeling is baie realisties oor sy toekoms. As die sportding nie uitwerk nie, sê Jean-Luc, beplan hy om ná skool siviele ingenieurswese of fisioterapie te studeer. Sy ma glo KC is die plek waar hy sy drome kan ver­wesenlik. Sy sê dié skool help hom reeds om in ’n besonderse jong man te ontwikkel.