WINTER is skaars verby en vyf families in Sarepta en Kalkfontein in Kuilsrivier is weens brande, enkele weke uitmekaar, dakloos gelaat. In Sarepta het drie wendyhuise op 27 Augustus in Apollostraat afgebrand. Niemand is in die voorval beseer nie, maar almal se besittings is vernietig. Katherine Swarts (36) wat op die perseel woon, sê: “’n Kortsluiting in een van die hokke is na bewering die oorsaak van die brand.” Op 8 September het Elias Chilemba (34), ’n buitelander, in sy Wendyhuis in Verenigdestraat doodgebrand. Sy suster Catherine Chilemba (28) vertel met ’n bewerige stem: “ Ek gaan my broer mis. Hoe kon dit met hom gebeur?” Catherine sê Elias was ’n mense mens en was ook nooit disrespekvol teenoor mense nie. Op Saterdag 14 September het nog ’n wendyhuis  in Helenstraat afgebrand. Johannes Pula (47), ’n gemeenskapsleier in die gebied, sê: “Die mense wat in die brande geaffekteer word, kry geen bystand  nie. Die brandweer kom net en veskaf fire kits aan die mense en dan is hulle weer weg.” Pula sê die brande het ’n negatiewe impak op die wat geraak word. "Wanner die mense hulle besittings verloor moet hulle nou van vooraf begin en op te bou," vertel hy. Desiree Visagie ’n raadslid van Kuilsrivier sê: “Ek kan nou nie sê wat die brande in sulke gevalle veroorsaak nie, maar ons as die stad gee bystand vir diegene wat geaffekteer word.” "By die brand in Apollo straat, Sarepta het ons gehelp om strukture aan die mense te verskaf."