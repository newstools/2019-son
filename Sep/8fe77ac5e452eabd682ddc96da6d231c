DIS nie vir ’n “sodomiser” om hóm as ’n afvallige te kom uitmaak nie. Só sê die veroordeelde past. Oscar Bougardt in ’n post op Facebook. Die Menseregtekommissie het al in 2014 beslis Bougardt mag nie meer in plasings op Facebook of enige ander open­bare forum teen gays diskrimineer nie. Die plasing lees: “Gister het ’n geliefde sodomiser-Christen my genader en aan my gesê ek is geen volgeling van Jesus Christus nie, want ’n ware Christen sal liefde respekteer, of dit nou tussen man en vrou is of mense van dieselfde geslag.” Hy sê die persoon het hom gevra wat hy dink van twee mense van dieselfde geslag wat verlief is. Bougardt het weggetrek met: “Die tyd het aangebreek om reguit te praat. “Laat ek jou sê wat God van sodomisers dink. “God dink nie aan hulle nie, want hulle is ’n disgrace en uit die put van die hel. “Dis abnormale seksuele gedrag en enige een wat in dié soort verhouding is, kom teen die orde van God. “Ek twyfel of enige van dié wicked mense gered kan word. Hulle is almal uit die put van die hel en ’n teleurstelling.” Bougardt meen “sodomisers” verkies die hel bo die ewige lewe in Jesus Christus. Hy sê hy gee nie om wat geliefde “sodomising” Christene sê nie. Bougardt hou dik dié “perverse leefstyl” van almal in verhoudings met dieselfde geslag is ’n gruwel vir God. Bougardt meen ’n land waarin aborsies en verhoudings tussen mense van dieselfde geslag wettig is, is vervloek. Dis net nadat hy gesê het hy hou hom nie ’n profeet nie. Hy gaan voort: “Baie Christene is besig om van vigs te sterf en ly aan seksueel oordraagbare siektes omdat die pastore en leiers nie oor dié vuil verhoudings preek nie. “Ek glo sterk as daar geen homoseksuele verhoudings was nie, sou daar geen vigs gewees nie. Vigs is ’n vloek wat die homoseksuele oor ons gebring het.” Bougardt sê aan Son hy waag dit om tronk toe te gaan oor dié plasing, maar hy waag eerder dít as om stil te bly oor die saak. Lindsay Louis, ’n aktivis vir gay-regte en voormalige Suid-Afrikaanse diplomaat, het egter ’n boodskap vir Bougardt. Versigtig Hy waarsku dié dat ’n studie bewys het diegene wat die meeste gekant is teen gays, is juis die mense wat sélf in die kas is. Louis sê: “Ek stel voor mnr. Bougardt moet versigtig wees wat hy sê en al sy bases cover voordat hy met al sy geraamtes uit die kas kom. “Dis juis oor hom dat ek ’n veeleisende verhouding met God gehad het. Ek het gekyk na dié valse profete, want dís wat hulle is. “Ek het my rug gekeer op wat ek ken, maar ek het besef ek het nie dié Bougardt nodig om my te vertel wat ’n goeie Christen is nie.”