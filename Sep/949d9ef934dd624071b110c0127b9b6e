ENOCH Nkwe, die waarnemende spandirekteur van die Pro­teas, en sy troepe sal nou eers tot Woensdag moet wag voordat hulle kan begin om Suid-Afrika se verlore krieket-eer te probeer herstel. Nkwe, wat kort voor die toer in Indië in die plek van Ottis Gibson aangestel is, se fokus is nou op Mohali, waar die tweede Twenty20-wedstryd in die reeks van drie gespeel sal word. Die eerste kitswedstryd in die reeks van drie is gister weens reën afgelas. Die swaar reën het in Dharamsala geen spel in die eerste T20-wedstryd tussen Suid-Afrika en Indië moontlik gemaak nie. Die kanse is groot dat dié wedstryd in Mohali ook deur reën beïnvloed kan word. Die Suid-Afrikaanse A-span se onlangse eendagreeks is ook deur nat toestande beïnvloed. Aangryp Elkeen van die vyf eendagwedstryde wat die Suid-Afrikaanse A-span teen Indië se naasbestes gespeel het, is deur reën verkort. As spel Woensdag wel moontlik is, sal Temba Bavuma, Anrich Nortjé, Bjorn Fortuin en George Linde al drie hulle buiging in die T20-weergawe maak. Dis veral Temba Bavuma wat die kans wil aangryp om te bewys hy is in al drie weergawes van die spel ewe goed. Bavuma het in die verlede gepraat oor veral die wanopvatting wat daar in Suid-Afrika is oor sy vermoë om nie in die korter weergawes te kan uitblink nie. Die links-kolwer David Miller en snelbouler Kagiso Rabada was lid van die laaste T20-span wat in 2015 in Indië getoer het wat in die groep is.