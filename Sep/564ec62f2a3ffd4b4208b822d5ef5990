SWAARDER minimum vonnisse vir misdade teen vroue en kinders. Dís wat pres. Cyril Ramaphosa in ’n toespraak aan die land voorgestel het. Ramaphosa wil ook die nasionale register vir seksoortreders laat aanpas om almal in te sluit wat skuldig bevind word aan misdade teen vroue en kinders. Hy gaan die parlement ook vra om te oorweeg om dié register aan die publiek bekend te maak. Dit kom ná betogings die laaste paar dae teen geweld teen vroue en kinders. “Die onlangse dade van geweld het ons laat twyfel aan die waardes van ons demokratiese samelewing. Woede “Die land is in rou ná die moord op verskeie vroue en kinders deur mans. “Ons moet nou as ’n nasie bymekaarstaan en ons probleme die hoof bied. “Die moorde het erge pyn en woede veroorsaak. Sulke wrede dade het te algemeen in ons land geword.” Ramaphosa, wat ook as man en pa gepraat het, sê hy is geskok oor die “oorlog teen ons susters, moeders, vroue, partners en dogters. “Die pyn en vrees wat die moorde veroorsaak het, moet ons meer vasbeslote maak om geweld teen vroue en kinders te beëindig.” Ramaphosa sê verskeie wette word tans hersien om die belange van sulke slagoffers ’n prioriteit te maak. Sedert 2013 is 92 howe vir seksuele misdrywe geopen. Nog 11 kom in dié boekjaar. Mansprobleem Ramaphosa gaan ook die parlement vra om die dringendste noodmaatreëls dadelik in werking te stel. “Dit is ’n mansprobleem. Dit is mans wat vroue vermoor. “Dis die plig van ons land se mans om sulke gedrag en misdaad te stop. “As mans moet ons uitpraat. Ons moet nie anderpad kyk nie. Laat ons as mans verantwoordelikheid neem.” Ramaphosa het ook uitgepraat oor xenofobie-aanvalle waarin minstens 10 mense landwyd vermoor is. Altesaam 423 mense is sedert Sondag daarvoor in hegtenis geneem en ’n verdere 21 vir geweld teen lorriedrywers.