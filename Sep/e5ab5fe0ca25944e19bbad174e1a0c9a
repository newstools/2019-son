SHAMIELA Samodien en Osman Shaboodien van die Bo-Kaap sal dié royal Kaapse draai nooit vergeet nie. Prins Harry en sy vrou, Meghan Markle, het Dinsdag – op Erfenisdag – by dié twee ’n draai gegooi. Die twee koninklikes het toe op die maat van Klopse-musiek en onder groot belangstelling deur die historiese Bo-Kaap gestap. Daarna het hulle by Shamiela gaan smul. Osman verklap hulle het alles bedien wat lekker is. Shamiela het vir die twee koninklikes die lekkerste Kaapse kos berei – van koesisters en daltjies tot samoesas. Die royals het rooibos saam met hulle kos geniet, vertel Osman ingenome. Die couple het die hertog en hertogin van Sussex meer vertel oor die lewe in die Bo-Kaap. Ontmoet Volgens Osman dink Harry en Meghan dis ’n bietjie lawaaierig in die area. Harry en Meghan het Woensdag hulle eersteling, Archie, saamgeneem toe hulle emeritus-aartsbiskop Desmond Tutu en sy dogter Thandeka Tutu-Gxashe ontmoet het. Hulle het by die Desmond and Leah Tutu Legacy Foundation in Kaapstad gekuier. Die stigting is geleë in The Old Granary, een van Kaapstad se oudste geboue. Dit was Archie (vier maande) se eerste amptelike koninklike interaksie in Suid-Afrika. Hy het op sy ma se skoot gespeel terwyl hulle met die Tutu’s gesels het. Die Desmond & Leah Tutu Legacy Foundation is in 2013 gestig. 