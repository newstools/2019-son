NIEMAND sal deesdae vra “Otto wie?” nie. Ja, dis Otto Wallin, ’n uiters onderskatte Sweedse swaargewigbokser, wat Tyson Fury twee weke gelede oor 12 rondes stukkend geslaan het. Daarom is dit geen verrassing dat Wallin nou ’n rematch vra nie. Hy is vas oortuig hy sal Fury in ’n tweede krag­meting kan klop. Wallin het Fury só karnuffel dat die Brit ’n allemintige 47 steke aan sy regteroogbank moes kry. Wallin het tot dusver 21 beroepsgevegte gehad, met sy punte-nederlaag teen Fury sy enigste slae. Nou sien hy kans vir die groter verhoog. Wallin wil eers met Fury afreken en dan Anthony Joshua uitdaag. Die voormalige wêreldkampioen Andre Ward sê Fury se wond gaan lank neem om te genees. “Ek dink hy behoort sy rematch met Deontay Wilder in Februarie uit te stel. Daai wond gaan dan nog nie reg wees nie,” sê hy. Intussen sê Wallin se agent, Dmitriy Salita, aan Sky Sports sy bokser gaan veel beter wees in ’n rematch. “Hy is gemaklik met Fury se styl en weet nou wat om te verwag. Ek glo vas Wallin sal ’n rematch wen.”