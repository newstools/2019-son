DIE oorlewendes van die ongeluk wat Saterdag op Ou Kaapse Weg plaasgevind het, sê hulle het geweet die bakkie waarin hulle gery het, was nie padwaardig nie. Tien konstruksiewerkers is in die ongeluk dood toe die bakkie se brieke ingegee het. Bonginkosi Madikizela, Wes-Kaapse minister van vervoer en openbare werke, het die oorlewendes in Groote Schuur-hospitaal besoek. Die oorlewendes sê hulle is Vrydagaand gedwing om laat te werk. Die ongeluk het om 02:00 Saterdagoggend gebeur. Hulle was oppad huis toe van 'n konstruksieperseel in Vishoek toe die ongeluk plaasgevind het. Madikizela sê die werkers het aan hom gesê hulle was onder druk om 'n gebou in Vishoek klaar te maak. Hulle het tot 00:00 gewerk. - EWN 