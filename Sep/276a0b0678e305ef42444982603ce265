TWEE Stellenbosse weldoeners wil meer doen as om matrieks te help met net hulle matriekafskeidklere. Welisia Arendse en Geraldine Burton het met ’n inisiatief begin om behoeftige matrieks in die Stellenbosch-area te help met hulle afskeidsbenodighede. “Ons help slegs diegene wat regtig in nood is,” sê Arendse. Die twee het so ’n paar maande gelede besluit om die inisiatief aan te pak. “Dit het begin by een vroutjie wat by my aangeklop het vir haar meisiekind se matriekafskeid,” vertel Arendse. “Sy het gesê sy wil graag vir haar dogter ’n goeie matriekafskeid gee, maar het niks nie. “Ek het aangebied om skoene te koop en voelers uitgesteek by ander vir nog skenkings.” Vandaar het die versoeke gekom om nog leerders te help. Arendse het op Facebook vir skenkings gevra en die reaksie was oorweldigend. Hulle reik uit na mense wat wil skenk en tree dan as skakel tussen skenker en leerder op. Arendse reël dan die afsprake tussen die partye. Die twee is tans besig om drie leerders by te staan wat regtig behoeftig is. Burton is die rolspeler agter die skerms. Sy is Arendse se regterhand. Die weldoeners sê hulle wil meer as net matrieks se droomafskeid ’n werklikheid maak. Hulle wil ook help om hulle ná skool in ’n universiteit of kollege te kry. Die twee meen dit baat nie jy het ’n fancy matriekafskeid, maar dan lyk die punte nie so goed aan die einde van die jaar nie. Dankbaar “Dit stop nie by die matriekafskeid nie. “Wat jy ná matriek doen, is belangriker,” meen Arendse. Arendse sê hulle is dankbaar vir diegene wat help met skenkings vir die matrieks – make-up, rokke, ’n motor of om hulle hare te laat doen. Enige persoon wat die twee wil help met die inisiatief, kan Arendse by 078 691 9366 bel.