TE MIDDE van die oproer teen die geweld teen vroue en kinders is nog ’n vrou gisteraand koelbloedig in Delft vermoor. Chantelle Dean (38) van Leiden is by die Delft-inkopiesentrum doodgesteek. Sy is verskeie kere in die nek gesteek en het op die toneel doodgebloei. Dean het na verneem word van Shoprite af gekom toe sy deur twee mans aangeval, beroof en vermoor is. Die mans het haar blykbaar agtervolg toe sy die winkelsentrum verlaat het. Getraumatiseer Een van die mans het haar aangeval en met ’n mes in die nek gesteek. Die ambulans het laat op die toneel aangekom en Dean was reeds dood. Sy was die ma van ’n 18-jarige skoolseun en haar familie is erg getraumatiseer. Haar suster Beraldene Dean­ (34) sê: “Sy is aangeval toe sy op pad huis toe was. “Dit het net so voor aguur die aand gebeur. ’n Vrou het die sekuriteit kom verwittig dat my suster daar buite lê. “Ons is nog erg getraumatiseer en weet nog nie wat regtig gebeur het nie.” ’n Buurvrou wat verkies om anoniem te bly, het Dean as ’n lieflike en behulpsame persoon beskryf. Volgens Siyabulela Malo, ’n polisiewoordvoerder, is niemand nog vir die moorde gearresteer nie.