HY WAS geskok toe hy sien hulle haal ’n lyk uit die kar se boot. Só sê die moordbeskuldigde Unathi Mxazi (22) in sy confession oor die moord op Unathi Bless. Mxazi pleit saam met Khayalethu Lubisi (26), Mvuzo Jack (25) en Kha­nyiswa Zinco (27) onskuldig op klagte van sameswering om te roof met verswarende omstandighede, roof met verswarende omstandig­hede en moord. Jack en Zinco was lov­ers ten tyde van die moord. Bless, ’n getroude man, het terselfdertyd ’n buite-egtelike verhouding met Zinco gehad. Regter Elna Revelas het gister in ’n binneverhoor gelas Mxazi se confession is toelaatbaar en kan as bewysstuk dien. Kort voor Revelas se rul­ing het Mxazi volgehou hy kan nie onthou dat sy grondwetlike regte aan hom verduidelik is voordat hy die confession gemaak het nie. Volgens hom moes hy net ’n dokument sign. Ná betoë deur die staat en verdediging het Revelas sy confession toelaatbaar bevind. Mxazi sê in die confession Jack het hom Donderdagaand 31 Augustus 2017 gebel en gevra om oor te kom. Hy sê toe hy by Jack se plek aankom, toe tref hy Jack en nog twee mense daar aan. Volgens Mxazi het Jack hom ’n karsleutel in die hand gestop. Hy sê buite in die straat was ’n wit Chevrolet. Jack het hom gevra om hulle met dié kar iewers heen te neem. Mxazi sê toe hy vra waarheen hy hulle moet neem, het Jack gesê hy sal sien waarheen soos wat hulle ry. Volgens Mxazi het Jack voor langs hom in die passasiersitplek gesit. Die ander twee het agter gesit. Hy sê Jack het hom beduie na die pad tussen Motherwell en Uitenhage. Hulle was nie ver van NU29 af nie, toe Jack hom aansê om stil te hou. Uitgeklim Mxazi sê die drie het toe uit die kar geklim en na die kattebak beweeg. Hy sê hy het ook uitgeklim om te sien wat hulle daar agter aanvang. Volgens Mxazi was hy geskok toe hy sien hulle haal ’n lyk uit. Die lyk was in ’n kombers toegedraai. Die ouens het toe die lyk in die bosse naby die pad gedump. Mxazi sê die mans het teruggekeer en hy’t hulle teruggevat na Jack se plek. Volgens Mxazi is hy huis toe nadat hy die karsleutel aan Jack teruggegee het. Gewag Mxazi sê Jack het hom op Vrydag 15 September 2017 gebel en gesê hy moet weghol, want die speurders soek hom. Hy het Jack toe gesê hy gaan nie weghardloop nie, want hy het niks verkeerds gedoen nie. Mxazi sê hy het tuis gebly en gewag op die speurders sodat hy hulle kan vertel wat gebeur het. Die speurders het eers die Saterdag opgedaag om hom te arresteer. Adv. Mark Driman kla aan.