SOKKERGEESDRIFTIGES kan hulle vetsmeer vir ’n opwindende tyd wanneer die Northern Suburbs LFA die Errol Burgers Inter-Provincial LFA Toernooi aanbied. Dit begin môre, 26 September, met die finals wat Saterdag (28 September) op Symphony Park en Erica Park in Belhar beslis word. Op die spel is die Goodwill Cup. Soos gewoonlik sal die Local Football Associations (LFA’s) van die Northern Areas (Oos-Kaap, Port Elizabeth), Central East London (Grens), Sol Plaatje (Noord-Kaap, Kimberley), Northern Suburbs en Cape District van die plaaslike LFA’s deelneem aan dié gebeurtenis. Die gasheer LFA het drie ander LFA’s – Mandalay, Oostendorp en Metropolitan – onder die vlagskip van Safa Cape Town genooi om aan die toernooi deel te neem. Martin Julie, president van die Northern Suburbs LFA, sê hy is optimisties en vol vertroue dat alles sal uitwerk om nóg ’n suksesvolle toernooi te laat plaasvind. “Dit is natuurlik die eerste keer dat ons as gasheer LFA optree,” het Julie uitgewys. “Ons het reeds maande lank terug met die beplanning begin. “Hier is besluit om dié Goodwill Cup event na ons oorlede president Errol Burgers te noem. “Hy het baie goeie werk as leier en administrateur vir North­ern Suburbs LFA gelewer en was iemand op wie ’n mens kon vertrou en staatmaak.” Volgens Julie is dié jaarlikse instelling een van die land se beste inter-LFA-toernooie. Dit lok gewoonlik toeskouers van vele gemeenskappe, ongeag wáár dit ook al gehuisves word. Julie het verder gesê: “Ons kan nie wag om met die driedaagse toernooi te begin nie. “Almal is opgewonde en die spelers kry dan ook weer die geleentheid om nuwe vriendskappe te bou en hulle talent en bekwaamheid teen die ander te toets.” Intussen sal die o. 12- en o. 14-spanne van die LFA’s op Symphony Park speel. Die o. 16- en o. 18-spanne en seniors se wedstryde word op Erica Park beslis. Ál die halfeindstryde en eindstryde van die betrokke ouderdomsgroepe en seniors sal Saterdag van 09:00 op Erica Park plaasvind. Toeskouers kry gratis toegang tot albei venues.