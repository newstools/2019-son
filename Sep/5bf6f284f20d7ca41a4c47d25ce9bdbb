SUKSES in die Gavin Manuel-skolesokkertoernooi is nie sommer enige span beskore nie. Dis ook een van die redes waarom geen span dié titel suksesvol verdedig het in sy vier jaar van bestaan nie. Vanjaar is geen uitsondering nie – maar dié keer is dit omdat die verdedigende champ, die Hoërskool Portland, deelneem aan die Copa Coca-Cola-kampioenskapstoernooi in Durban. Ná vanjaar se aksie wat oor twee dae (Maandag en gister) aangebied is, is dit die Hoërskool Spine Road wat as die vierde kampioen gekroon is. Dít volg nadat hy gister op die Bayhill United Legacy-sportveld in Rocklands die Hoërskool Mondale met 1-0 in die final geklop het. Die toernooidirekteur, Sean Campbell, sê dis een manier om wyle sy oom se legacy te laat voortleef. “Eerstens moet ek dankie sê aan die Manuel-familie wat ’n groot finansiële bydrae­ gemaak het,” sê Campbell. “Danksy ons borge soos African Bank en Diski Afrika het alles vlot verloop. Panarottis Promenade en Wimpy Promenade het ook aangesluit en albei finaliste se spelers het hulle eie vouchers gekry. “Dit het alles te doen om ’n platform en geleenthede te skep vir die jeug en dis een manier om my oom se werk te probeer voortsit. “Spelers soos Nasief Morris en Tyren Arendse is die suksesverhale,” aldus Campbell. Intussen het die Santos-legende Tyren Arendse gesê die gehalte van die toernooi het beslis verbeter. “Dis goed as die laties sokker kan speel en hulle drome najaag. Jy weet nooit wat kan gebeur nie,” meen Arendse.