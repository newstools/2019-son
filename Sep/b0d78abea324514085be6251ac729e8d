DIE Britse swaargewigbokser Tyson Fury het weer ’n moordende bergpas aangedurf as voorbereiding vir sy geveg teen Otto Wallin Saterdagaand in Las Vegas. Hoewel dele van die pas baie steil is, het Fury plek-plek vir nuuskieriges langs die pad ge­smile. Terwyl hy gedraf het, het ’n kameraspan in ’n voertuig ’n paar meter agter hom gery. Die gemak waarmee Fury die steiltes aangedurf het, wys hy is uiters fiks en oorgehaal vir sy 29ste oorwinning in 30 gevegte. Wallin is ’n Sweed wat ook nog nie verloor het nie. Hy het al 20 gevegte agter die rug en hy het 13 teenstanders droomland toe gestuur. Al sê Wallin hy hoort op die grotes se vlak, is dit vir Fury bloot ’n opwarmingsgeveg. Hy behoort maklik te wen in sy aanloop tot groot gevegte die volgende paar maande. Anthony Joshua het Fury reeds twee keer getart “omdat hy mak­like gevegte” aanvaar. “Jy en Wallin hoort nie in dieselfde kryt nie. Jy kies die maklike uitweg,” het Joshua onlangs gesê. Weghardloop Intussen het Fury gekap na die WBC-kampioen Deontay Wilder. Dié vra Fury “moet opsy staan” sodat hy die wenner van Andy Ruiz en Joshua se geveg kan pak. “Jy’s vrekbang vir my. Dis waarom jy wil weghardloop,” het Fury aan die Britse media gesê. Fury en Wilder het op 1 Desember in Los Angeles gelykop geboks nadat Fury twee keer platgeslaan is.