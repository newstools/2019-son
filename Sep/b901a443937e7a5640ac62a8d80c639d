NUWELAND se liefling het sy laaste draai daar gaan gooi. Die Springbok-vleuel Chester Williams is gister vanuit sy gunsteling-rugbystadion begrawe. Williams (49) se skielike dood aan ’n hartaanval so ’n bietjie meer as ’n week gelede het die land geskok. Honderde mense het gister na die land se mekka van rugby gestroom om hulle laaste eer aan die legendariese Bok-vleuel te betoon. Onder hulle was Chester se ou spanmaats van 1995 se seëvierende Wêreldbeker-rugbyspan. Manne soos Francois Pienaar, Joel Stransky en André Joubert, asook Patricia de Lille, ’n persoonlike huisvriend en huidige minister van openbare werke, Nathi Mthethwa, minister van kuns, kultuur en sport, en die Wes-Kaapse premier, Alan Winde. Williams was ten tyde van sy dood die afrigter van die Universiteit van Wes-Kaapland se rugbyspan. Sy spelers het gister vir hom ’n erewag gevorm. 