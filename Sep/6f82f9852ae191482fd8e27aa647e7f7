HOLLYWOOD wink vir ’n Kaapse meisie. Zandré Messeur (20) van Ravensmead is baie opgewonde om haar groot trip wat haar lewe kan verander, eersdaags te onderneem. Messeur sê dit was nog altyd haar droom om oorsee te gaan. Dié jonge dame van die Kaap vertrek in Desember na Los Angeles om in verskeie dramaproduksies op te tree. Twyfel “Ek was altyd die tipe jong meisietjie wat nooit skaam was oor wat die volgende persoon gaan dink of sê van my nie. “As ek wou sing, het ek gesing. As ek wou dans, het ek gedans – sonder enige twyfel.” Messeur vertel die televisiedramas wat sy altyd gekyk het, het haar geïnspireer. Sy verduidelik: “Ek het elke program altyd uit ’n ander oogpunt dopgehou.” Vir Messeur was dit altyd die heel beste ding om verskillende tipe karakters in te oefen, al het sy geen benul gehad van wat sy doen nie, vertel sy laggend. Sy was in talle opvoerings by die kerk. As student het sy ook in twee musiekteaterproduksies opgetree – Jesus Christ ­Superstar en Barnum. Hierdie produksies is albei in Kaapstad se Baxter Teater opgevoer. Messeur het haar matriekjaar in 2016 by die Hoërskool Ravens­mead afgehandel. Ná matriek het sy dramatiese kunste geswot en ’n Pearson internasionale diploma verwerf. Messeur sê haar grootste droom was nog altyd om eendag films en advertensies in Los Angeles te doen. “Dit het my aangemoedig om nooit moed op te gee nie,” vertel sy. Sy het vroeër vanjaar vir oudisies gegaan vir films, advertensies asook teater werk en sy was toe suksesvol. Sy sal eersdaags vertrek na Los Angeles waar sy in verskillende produksies sal optree. Messeur beskryf die tyd as een van die moeilikste tye in haar lewe. “Ek wou baie keer tou opgooi. Ek kom vanaf ’n klein arm, eenvoudige gemeenskap waar daar klomp negatiewe invloede is.” Messeur motiveer ander deur te sê: “Jy as individu dra jou eie sleutel tot sukses. Niemand anders kan dit vir jou doen nie.” Sy moedig ook jongmense aan om nooit op te hou droom nie en om altyd hard te werk en jou oog op een plek te hou. “Drome kan ’n realiteit word as jy net daardie ekstra myl insit.”