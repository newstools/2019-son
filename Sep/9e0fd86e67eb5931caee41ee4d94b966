CHRIS Nenzani se presidentskap van Krieket Suid-Afrika (KSA) is met ’n jaar verleng. Dis ten spyte daarvan dat KSA ’n verlies van R200 miljoen gely en die Proteas ’n swak Wêreldbeker-veldtog gevoer het. Die verlies is in die 2018/’19-boekjaar gely. Dis nadat KSA aanvanklik begroot het vir ’n verlies van R222 miljoen. Sy uitgawes het 1,2 miljard beloop. Die land se krieketbase het Saterdag op KSA se jaarvergadering in Johannesburg besluit dis piekfyn dat Nenzani in sy pos aanbly. Die vernaamste rede hiervoor is dat Nenzani in twee komitees van die Internasionale Krieketraad (IKR) dien. Ondanks Nenzani se optimisme bly daar nog talle onopgeloste kwessies, soos die besluit om die franchise-stelsel af te skaf. Dis ondanks die Suid-Afrikaanse Krieketspelersvereniging (SAKSV) se besluit om KSA hof toe te sleep. Die SAKSV is ontevrede daaroor dat KSA besluit het om die 6 franchises met 14 uniespanne te vervang. Die uniebase vrees dat talle borge hulle gaan onttrek as die franchise-stelsel afgeskaf word. Nenzani het in sy rede gesê: “As die lede van land se unies my vra om aan te bly, sal ek dit met graagte aanvaar. “Die besluit is hoofsaaklik daarop gemik om sake in KSA te stabiliseer. “Omdat ek sport dien, het ek besluit om die aanbod te aanvaar.”