CALITZDORP. – Die teenvoeter vir ledige skoolkinders, tienerswangerskappe en drug abuse. Dís die skeppende idee van vlakkie-netbal – die breinkind van Anneline Volmink, ’n jeug game changer. Volmink vertel: “Ek het gesien hoe die kinders hier ronddwaal. Hoe die wolwe die jong meisies dophou. En hierdie oop vlakkie het ek toe gevra om as baan te dien. “Toe nader ek die skool in Gamka-Oos vir netbalpale. En vandag, twee jaar later, raak ons net groter en sterker.” Met drie klein spannetjies en vier groter spanne is dit ’n miernes van bedrywighede soos daar namiddae geoefen word. Volmink en haar vrywilligers doen voorwaar ’n liefdeswerk onder die skoner en jonger geslag in Royal Heights. Chandré Claassen, Volmink se hulp, voeg by: “Ons leen maar die bibs ook. En as ons wegwedstryde speel, het ons weer ’n probleem met geld vir vervoer. Beste “Maar ons laat ons nie eens deur dit van stryk bring nie. Dan verkoop ons vetkoekies en so aan. “Ons sal skenkings verwelkom.” Michelle, ’n netbalspeler, fluister: “Ons gaan die beste vlakkie-span in die Suid-Kaap word. “Ons staan saam en is een groot netbal-familie.”