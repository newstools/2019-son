DIE polemiek oor die beweerde match fixing-skandaal wat die Boland Rugbyunie geruk het, het verdiep. Die saak is nou verwys na die unie se tugkomitee, wat die bewerings gaan ondersoek. Dít volg nadat die unie ’n vergadering oor die saak met die vier klubs – Hamlet, Roses United, Bella Vista en Saron – Woensdag op die nippertjie afgelas het. Maar dit wil voorkom asof van die partye nie tevrede is met die lede van die tug­komitee nie. Son verneem die klubs het reeds hulle ontevredenheid teenoor die rugbyunie uitgespreek. Die klubs word daarvan beskuldig dat hulle deel was van ’n komplot om die laaste wedstryde in die Wit-Sentraal-streek te fix. Roses het Hamlet met 73-19 geklop terwyl Bella Vista ’n wegholsege van 111-17 oor Saron behaal het. Bella Vista en Roses was voor dié wedstryde op 64 punte op die log. Roses het die wedstryd teen Hamlet met ’n beter gemiddelde begin. Die twee wedstryde is Saterdag etlike kilometer van mekaar in die Ceres-gebied gespeel. Kobus Vergo­tine, die hoof van klubrugby in die Boland, het net bevestig die saak is nou na die unie se tugkomitee verwys. Hy wou nie verder kommentaar lewer nie. Die uitspeelwedstryde in die Bolandse top-12 moet op 21 September begin, maar die skandaal kan dít nou vertraag.