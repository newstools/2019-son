MIN reën, hoë temperature en baie visitors aan die Oos-Kaapse kus. Dít is die voorspelling vir die volgende paar weke, wat die droogtetoestande in die provinsie waarskynlik gaan vererger. Maar toeriste en inwoners word gewaarsku om spaarsaam te werk met water, aangesien die damvlakke aanhou daal en die droogte voortduur. Die vier hoofdamme wat water aan die Nelson Mandelabaai Metro verskaf, is gesamentlik net 36,38% vol. Die Impofudam, die grootste van die vier, het teen 21 November op net 17,1% gestaan. Hoewel die Churchilldam, wat in die Impofudam oorloop, ná ’n onlangse reënbui­ tot 100% gestyg het, het die Metro laat weet dit is nie genoeg om die droogte te breek nie. Dié oorspoeling het die Impofudam slegs met 0,3% laat styg. Barry Martin, die direkteur van water en sanitasie in die Metro, het vroeër op ’n besoek aan die Impofudam, gewaarsku: “Die sleutel vir ons almal is om waterverbruik te sny. Verantwoordelikheid “Ons kry te veel mense wat meer as 1 000 liter water ’n dag gebruik. In ’n droogte­situasie is dit ’n misdryf. Ons móét hou by 50 liter per persoon per dag,” het Martin gesê. Shaun Fitzhenry, die voorsitter van Nelson Mandela Bay Tourism, sê dis inwoners, besoekers en eintlik elke Suid-Afrikaner se verantwoordelikheid om water te bespaar. “Ons in die toerismebedryf vra mense elke dag om water spaarsaam te gebruik. Daar is mense van ander lande wat hierheen kom wat nie bewus is van die tekort nie omdat daar (by hulle) baie water beskikbaar is,” sê Fitzhenry. Hy voeg by: “Dit (die droogte en watertekort) kan definitief op die lang termyn toerisme in die Baai affekteer. “Dit is ook belangrik om waterlekke by die munisipaliteit aan te meld.” Die weervooruitsigte vir die somer lyk so ver meestal reënloos, volgens die Suid-Afrikaanse Weerdiens (SAWD) se seisoenale voorspellings. Dit blyk dat dit nie net in die Baai nie, maar ook elders in die Oos-Kaap maar droog gaan wees. Volgens Hugh van Niekerk, die SAWD se streekbestuurder in die Oos-Kaap, voorspel hulle stelsel van Desember tot Maart minder as die normale hoeveelheid reënval. “Daar is in dié stadium geen vertroue dat die Oos-Kaap genoeg reënval sal kry om die huidige droogte te breek nie. Taamlike droë kondisies, wat gepaard gaan met hoë dagtemperature, sal die risiko van droogte-verwante probleme regdeur die somerperiode laat toeneem,” sê Van Niekerk. Hy voeg by die lae vlakke van die damme wat water aan die Baai verskaf, is ook kommerwekkend. “Dit is daarom noodsaaklik dat elke persoon in die provinsie water spaarsaam gebruik,” waarsku hy. Waterverbruikers kan byvoorbeeld water in ’n emmer opvang terwyl hulle stort en dié water gebruik om die toilet te flush. Wanneer jy tande borsel of hande was, moenie die kraan laat loop. Moenie swembaddens opvul nie en moenie die tuin met tuinslange natspuit nie.