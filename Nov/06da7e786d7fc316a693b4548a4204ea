DIE Universiteit van Wes-Kaapland (UWK) het die ontslape Chester Williams se opvolger aangewys. Een van Williams se assistente, Lionel Langenhoven, sal die nuwe tydelike hoof­afrigter van die UWK se Varsity Cup-rugbyspan wees. Bolla Conradie, voormalige skrumskakel van die Stormers en Springbokke, sal Langenhoven as hulpafrigter bystaan. Langenhoven is ’n bekende in WP se klubrugby-sirkels. Hy het lank die WP se amateurspan gebrei en met onderskeidelik Kuilsrivier en Brackenfell sukses behaal. “Ek is dankbaar vir die geleentheid,” sê Langenhoven. “Saam met die ander afrigters sal ons ons bes doen om Chester se waardes in plek te hou. “Ons moet sy nalatenskap eer en dit sterker en beter maak.” Langenhoven is al die afgelope vier jaar by Udubs betrokke. Hy sal nou hulle Varsity Cup-aanslag vir 2020 lei. “Ons het goed gedoen in die WP Liga. Ek challenge myself en die boys om goed te doen in die Varsity Cup. Sterre “Met die talent tot ons beskikking, sal ons nie teleurstel nie.” Die UWK het vroeër dié jaar die wind van voor gekry in sy Varsity Cup-vuurdoop. Die span kon net één wedstryd wen. Maar in 2017 én 2018 was die Varsity Shield Udubs s’n. In dié tyd het Williams-hulle vir voortreflike rugby gesorg en sterre gemaak van Herschel Jantjies en Kurt-Lee Arendse. “Coach Lionel is ’n goeie keuse om by coach Chester oor te vat,” sê Adrian Paarwater, kaptein van UWK. “Hy is vertroud met die strukture en ken die ins and outs by ons. Hy is ’n baie eerlike ou en ons as spelers weet altyd waar ons met hom staan. Dis iets wat ons as spelers waardeer.” Volgende jaar se Varsity Cup-kompetisie skop op 3 Februarie af.