POGINGS om water te spaar is net nie meer genoeg nie. Daarom word daar nuwe planne gemaak om die waterskaarste in groot dele van die Oos-Kaap die hoof te bied. Hiervoor is ’n komitee gestig. Die komitee bestaan uit lede van die departement van menslike nedersettings, waterwese en sanitasie, die Oos-Kaapse regering en verskillende munisipaliteite, sê Sputnik Ratau, ’n departementele woordvoerder. Dié komitee besoek nou verskillende dele in die provinsie om met doeltreffende oplossings vorendag te kom. “Die gemiddelde vlakke van die opgaardamme in die provinsie daal skerp. “Dit wys ons pogings om water te spaar, is nie genoeg nie,” maan Ratau. Die gemiddelde damvlak in die Oos-Kaap staan nou op 50,7%. Dit is minder as laas week se 51,6% en verlede jaar se 64,6%. Die prentjie in die Baai lyk net so sleg. Die vyf opgaardamme hier staan op die oomblik op ’n gemiddeld van 33,96%. Die reusagtige Impofu Dam staan tans op net 16,47%. Dit beteken geen drink­water kan meer uit hom getap word nie. Mthubanzi Mniki, ’n munisipale woordvoerder, sê die inwoners is nou versoek om hulle waterverbruik drasties te verminder. “Die huidige daaglikse verbruik staan op 289 miljoen liter. Dít móét afkom na 250 miljoen liter per dag.” Beurtwater Mongameli Bobani, die Baai se burgemeester, en die mayco-lid Andile Lungisa beplan om die Impofu Dam môre te besoek. Intussen het die nasionale minister van menslike nedersettings, waterwese en sanitasie, Lindiwe Sisulu, op ’n mediakonferensie gewaarsku beurtwater kan ’n realiteit word as mense nie water spaar nie. Sy’t bygevoeg klimaatsverandering is ’n faktor wat bydra tot die waterskaarste en droogte.