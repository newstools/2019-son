CURWIN Bosch kry Saterdag ’n gulde geleentheid om te wys hy is ’n goeie opsie om voortaan die Bokke se nr. 10-trui te dra. Die talentvolle 22-jarige boorling van Port Elizabeth gaan dan op Twickenham vir ’n sterbelaaide Barbar­ian-span op losskakel uitdraf teen Fidji. Die voormalige SA Skole en SA o. 20-ster het tot dusver net in twee toetse vir die Bokke uitgedraf. Dit spreek boekdele dat die uitgeslape breier van die Baabaas, Eddie Jones, besluit het om Bosch in sy beginspan in die nr. 10-trui in te span. Reusagtige Bosch en Joe Powell, die skumskakel van die Brumbies en die Wallabies, gaan ’n gedugte kombinasie vorm. Dit behoort hom ook baie te help om sy reusagtige Sharks-spanmaat André Esterhuizen langs hom op binnesenter te hê. Nog ’n makro-senter, Mathieu Bastareaud (die voormalige Franse kaptein wat 120 kg weeg), gaan die nr. 13-trui dra. Die agterste driehoek gaan bestaan uit Suid-Afrika se Wêreldbekerwenner Makazole Mapimpi op linkervleuel, die veelsydige Bok­agterspeler Dillyn Leyds in die nr. 14-trui en die voormalige All Black-heelagter David Havili. Aangewend Benewens Mapimpi is Tendai Mtawarira en Lu­khanyo Am die ander twee Wêreldbekerwenners in Baabaas se groep. Mtawarira is op loskopstut in die beginspan ingesluit, met Am wat van die plaasvervangerbank aangewend gaan word. Marco van Staden, die bobaas-baljagter van die Bulls, gaan die nr.7-trui dra. Hy vorm ’n opwindende lostrio saam met Pete Samu van Australië en die Suid-Afrikaans gebore agsteman van Skotland, Josh Strauss. DIE BARBARIANS-SPAN IS:   David­ Havili, Dillyn Leyds, Mathieu Bastareaud, André Esterhuizen, Makazole Mapimpi, Curwin Bosch, Joe Powell, Josh Strauss, Marco van Staden, Pete Samu, Tyler Ardron, Luke Jones, Enrique Pieretto, Rory Best (k), Tendai Mtawarira. PLAASVERVANGERS: Andrew Makalio, Campese Ma’afu, Hencus van Wyk, Angus Cottrell, Matt Philip, Jano Vermaak, Lukhanyo Am, Morné Steyn. 