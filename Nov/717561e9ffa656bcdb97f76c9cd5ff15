DAAR word die aap(twak) toe uit die mou gelaat. En dit is dat daar waarskynlik groot onwettighede voorkom op die dorpie Eureka, waar uitsluitlik wit mense woon. Die Valke het onlangs twee vroue, Carolina Lombard (56) en Huilbrecht Cilliers (50), hier gearresteer. Hulle het blykbaar daggaplantjies in die droë Kamiesberg-area gekweek. Kapt. Nomthandazo Mnisi, woordvoerder van die Valke, vertel hulle het op inligting van die publiek gereageer. Hulle kom toe op daggaplantjies in potplante, cannabis-room en ander verwerkte olies in ’n kweekhuis af. Die dagga is vermoedelik in ’n hidroponiese laboratorium gekweek. Die Valke het op die toerusting en produkte ter waarde van meer as R1 miljoen beslag gelê. Die vroue het Woensdag 6 November vlugtig in die Springbok Landdroshof op klagte van dwelmhandel verskyn. Hulle is albei op borgtog van R1 000 elk vrygelaat. Volgens Mnisi is hulle volgende verskyning op 5 Desember. Petro Willemse, ’n woordvoerder van die Kamiesberg Munisipaliteit in Garies, vertel dat die vroue nie van Garies is soos wat die cops vroeër aangedui het nie. “Ons het volgens hulle adresse vasgestel hulle is eintlik van Gansbaai en woon waarskynlik saam hier. “Dit sal egter ook ’n klap in die gesig van Garies se vroue wees as dit sou uitkom en bevestig word dat die verdagtes nie van Garies is nie.” Volgens Willemse is die dorp­stigting op die plaas Dikdoorn by Eureka onwettig en word dit nou deur alle rassegroepe verafsku. Die hooggeregshof moet op 5 Desember uitspraak lewer in die dorpstigtingsaak tussen die Kamiesberg Munisipaliteit en die destydse kubuskoning, Adriaan Nieuwoudt. Die Eureka-ontwikkeling is die breinkind van Nieuwoudt. Hy het vroeër vertel hy strewe na selfbeskikking en ’n veiligheidsdorp vir wit Afrikaners op Dikdoorn. Intussen het adv. Carlo Viljoen, nuwe uitvoerende direkteur van die maatskappy Eureka Beperk, op die twee vroue se inhegtenisneming gereageer. Hy sê: “Eureka bied ’n veilige hawe vir haar inwoners. Ons sal dus geen aksies duld wat dié veiligheid kan bedreig nie. Die dames het volgens hulle eie wil en sonder toestemming of ons medewete gehandel.” Volgens Viljoen moet die reg sy gang gaan. Hy sê as hulle skuldig bevind word, sal die Eureka-bestuur die vroue se posisie in die gemeenskap bepaal.