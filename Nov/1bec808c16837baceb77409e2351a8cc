DIE Paarl Rocks het die Cape Town Blitz gister in ’n Kaapse derby op Bolandpark in die Paarl met 86 lopies afgeransel. Dit was die Paarliete se eerste Mzansi Superliga-wedstryd van die reeks. Die Blitz het Jozi Stars Vrydagaand in Johannesburg geklop. Die tuisspan het hulle beurt goed begin nadat Faf du Plessis vir ’n verandering die loot gewen het. Henry Davids (38) en Cameron Delport (19) se openingsvennootskap van 41 is teen ’n goeie tempo aangeteken. Du Plessis was in ’n verwoestende bui voordat hy onnodig vir 38 uitgehardloop is. Die blitsbouler Anrich Nortjé en die linksdraaier George Linde het daarna die brieke aangedraai. Hulle het met reëlmaat paaltjies laat kantel. Veelsydige Dit het die Rocks se momentum gestuit. Die veelsydige Dwaine Pretorius het moedig probeer en uiteindelik 34 aangeteken. Nie een van sy medekolwers het lank genoeg by hom gebly om ’n noemenswaardige vennootskap te vestig nie. Die Rocks het in hulle toegelate 20 beurte 170/9 aangeteken. Hulle is al voor die wedstryd ’n gevoelige slag toegedien: JP Duminy moes hom weens ’n dyspierbesering onttrek. Hy sal die hele toernooi misloop. Linde het boulsyfers van 4-0-23-3 behaal. Hy is skitterend bygestaan deur Nortjé se 4-0-31-3. Die besoekers se kaptein, Quinton de Kock, het 10 van die eerste twee balle van die beurt aangeteken, maar Hardus Viljoen het De Kock (14) en die ander gevaarman, Janneman Malan (12), in die bestek van ’n paar balle uitgehaal. Uitgeknikker Die Paarliet Bjorn Fortuin (3-013-2) het ook sy kant gebring. Hy’t in ’n kritieke sta­dium twee paaltjies laat kantel voordat Tabraiz Shamsi (3-0-16-3) met sy linkergoëlballe die Blitz in ’n web gespin het. Die Kapenaars is eindelik vir ’n skamele 84 uitgeknikker. Viljoen is as die speler van die wedstryd aangewys. Du Plessis was agterna ’n tevrede man. Hy was vol lof vir die tuisskare. “Ons geniet dit baie om hier te speel. Die mense sing en dans en die DJ is fantasties. “Die atmosfeer is great en ons wil Bolandpark ons fortress maak.”