DIE anti-bende-eenheid is op soek na die verdagtes ná ’n bloedbad Maandagaand in Mitchells Plain waarin vier mense afgemaai is. Brandon Barnard en sy girlfriend, net bekend as Mariaan, is in die voorval doodgeskiet. Twee vermeende lede van die Hard Living-bende, net bekend as Lolo en Fiekie, was ook in die betrokke huis in Hazeldene Avenue in Portland. Hulle is ook geskiet. Almal is op die toneel dood. Volgens ’n vriendin van Barnard het hy en Mariaan daar gewoon. Die vriendin sê: “Die Hard Living-bende het by daai huis uitgehang. “Dit is die 28’s-bende wat hulle kom skiet het. Die jongens het gekom vir die twee Hard Living gangsters wat ook in die huis was. “Jongens wat met ’n bakkie gery het, het na verneem word by die huis ingebars en op die mense losgebrand. “Dit is nie die eerste keer dat daar op die betrokke huis geskiet word nie.” Volgens brig. Novela Potelwa , ’n polisiewoordvoerder, het lede van die teenbende-eenheid die toneel vir leidrade gefynkam. “Drie mans en ’n vrou is doodgeskiet. Hulle ouderdom wissel van 30 tot 32 jaar oud. “ ’n Voertuig het by die huis gestop. Drie mans het by die huis ingegaan en op die mense losgebrand.” Dit kan volgens Potelwa bendeverwant wees. Trek Abbie Isaacs van die Lentegeur-polisiëringsforum sê hulle is bekommerd oor die voorval, want dit was voor dit stil in die gebied. Hy het ’n beroep op die gemeenskap gedoen om vorentoe te kom met inligting om die verdagtes vas te trek. Nog cops en nog lede van die anti-bende-eenheid is in die gebied ontplooi.