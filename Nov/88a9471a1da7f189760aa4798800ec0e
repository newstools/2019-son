GEREGTIGHEID vir baba Jeremiah Ruiters sleep al weer voete. ’n Getuie was ’n tweede keer dié week nie beskikbaar nie. Klein Jeremiah is op 12 Junie 2017 by die Factreton Kliniek dood verklaar kort nadat Ameerudien Peters met hom daar opgedaag het. Die saak is onlangs ook gehalt terwyl Peters getuig het. Reëlings Die rede was dat hy en sy medebeskuldigde, Abigail Ruiters, maagaandoenings gehad het. Kort voor die twee se kortstondige maagsiektes is die verhoor ook vertraag oor ’n tekort aan hoftolke. Die staatsaanklaer, adv. Maria Marshall, het verlede week haar kruisondervraging van Peters voltooi en Peters se regsverteenwoordiger, adv. Alan Koester, het aangedui hy wil ’n getuie roep. Maandag was die getuie nie beskikbaar nie omdat sy eers reëlings vir haar kind moes tref. Koester het gister aan die hof gesê die getuie is weer nie beskikbaar nie. Hy het versoek om die ondersoekbeampte in die saak te nader vir hulp om die getuie hof toe te bring. Die saak is tot Donderdag uitgestel.