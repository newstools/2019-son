DIT gebeur dikwels dat bende­lede vals sake teen ander bendelede maak om hulle van die straat af te kry. Dít het ’n getuie gister in die dubbele moordverhoor van Danielson Darries, Euwen Bardness en Furdo April gesê. Dié drie is almal 25 jaar oud en is almal van Helenvale in die Baaise Northerns. Doodgeskiet Die drie beskuldigdes het gister skuld ontken op twee moordklagte, ses klagte van poging tot moord en klagte van die onwettige besit van ’n vuurwapen en ammunisie. Hulle word daarvan verdink dat hulle Linton Tobie en Justin Valentine op 23 September 2017 op die hoek van Potts Road en Pienaarstraat in Helenvale doodgeskiet het. Die eerste getuie, ’n self­erkende lid van die Room Rats-bende, het gister getuig hy ken die drie beskuldigdes. Volgens hom was Tobie en Valentine lid van die Room Rats. Hy het ook getuig April is ’n lid van die New Kids-bende. Die tweede staatsgetuie, ook ’n selferkende lid van die Room Rats, het getuig April is die leier van die New Kids. Die eerste getuie het gesê vyf van die klaers in die sake van poging tot moord is lede van die Upstand Dogs, Room Rats en Gaza-bende. Hy het beweer dié drie bendes is geaffilieer en hulle is vyande van die New Kids. Volgens dié getuie het hy die dag van die voorval op die hoek van Deverell- en Ou Standfordweg gestaan. Hy was op die uitkyk vir vyande toe hy inligting kry dat daar op ’n rooi bakkie geskiet is. Volgens die getuie het hy nie self die skote gehoor afgaan nie. Hy het gesê hy het die skietvoorval by Valentine en ’n klaer in een van die sake van poging tot moord gaan rapporteer. Hulle was by ’n huis in Deverell Road. Die getuie het gesê dié betrokke huis is hulle uithangplek. Volgens hom word daar ook ’n business uit die huis gerun. Hy het gesê Valentine en die betrokke klaer het gaan kyk waar die skietery was. Die getuie het gesê hy weet nie wat ná dit gebeur het nie. Volgens die getuie gaan die rivalry tussen die Room Rats en New Kids oor die verkoop van drugs en territory. Hoe groter die territory, hoe meer dwelms kan verkoop word. Volgens die getuie sal die twee bendes op mekaar skiet om hulle way te kry. Hy het beweer soms is mense lid van ’n bende, maar hulle neem nie aan geweld deel nie. Hoewel die getuie vroeër getuig het dit gebeur dat bendes vals sake teen mekaar maak om hulle van die straat af te kry, weet hy nie van ’n geval waar die Room Rats, Upstand Dogs of Gazas iemand valslik gaan verkla het nie. Aanhouding Die getuie het gesê as een bende ’n lid van ’n rival gangspot, is dit normaal dat daar op daardie betrokke persoon geskiet word. Die beskuldigdes bly in aanhouding. Die saak dien voor waarnemende regter Bulelwa Pakati. Adv. Mark Driman kla aan.