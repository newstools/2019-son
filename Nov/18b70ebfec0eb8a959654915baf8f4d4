SY WAS baie verbaas toe Magdaleen “Maggy” Titus en Sixabiso Klip die aand van 29 November 2017 met Justice Mooi en nog ’n man by haar huis opdaag om vir een persoon plek te bespreek om by haar te oornag. So het Natasha Stuurman, eertydse boesemvriendin van Maggy, gister in die Preston Titus- moordsaak getuig. Stuurman het ná middagete begin getuig nadat Titus se regsverteenwoordiger, Henk Carstens, die hof meegedeel het dat sy haar plan laat vaar het om ’n getuie te roep. Volgens Stuurman is sy deur Klip aan Mooi voorgestel, maar nie aan die onbekende persoon nie. “Ek het later die aand so in die verbygaan gehoor dat Klip hom Vusi noem.” Hulle is kombuis toe en dit was nie vir haar snaaks nie, omdat Maggy en sy reeds jare lange vriende is en Klip soos ’n huiskind. Sy is later na haar kamer en omdat sy swanger is, het sy so “oor elf se kant” weer opgestaan om bad­kamer toe te gaan. “Ek sien toe op die kombuistafel ’n kers en ’n Minora blade wat my baie ongemaklik laat voel het.” Stuurman het Klip die volgende dag daaroor uitgevra. Sy antwoord was: “Ag, suster, moenie jou worry nie”. Volgens Stuurman het Klip haar die Donderdagmiddag gevra om haar motor te leen omdat hy en sy twee vriende ’n paar biere wou gaan drink. Toe hulle eers die volgende oggend 03:45 tuiskom, was sy woedend. Sy was ook kwaad omdat Klip vir een persoon akkommodasie bespreek het en die onbekende man steeds by was. Nadat sy die mans binnegelaat het, het sy Mooi iets aan Klip hoor mompel en die woord “hit” gehoor. “Ek was weer ongemaklik. Eers sien ek ’n kers en ’n Minora blade op die kombuistafel en nou hoor ek die woord ‘hit’. Ek het gevoel iets is nie lekker nie en vra toe vir Sixabiso of daar enige iets is waarmee hy besig is en indien wel, hy dit moet los.” Al wat Klip hierop geantwoord het, was: “Eish, suster!” Stuurman het voorts getuig dat sy die Vrydagmiddag na Beaufort-Wes gegaan en Klip gevra het om na haar huis te kyk en die sleutels van haar motor by sy ouma te los. Die staatsaanklaer, adv. Chris van der Vijver, het vroeër die oggend dit aan Maggy gestel dat haar weergawe van ’n rooftog die aand van haar man se dood “amper lagwekkend” is. Dit omdat, volgens haar getuienis, die rowers nie haar man se twee selfone wat hy by hom gehad gevat het nie, maar wel haar selfoon, twee tablette, horlosie en skootrekenaar wat in ’n ander vertrek, die TV-kamer, was. “Dis u storie om dit na ’n rooftog te laat lyk en heeltemal onwaarskynlik.” Aantreklikheid Van der Vijver het verdere verdoemende getuienis aan Titus voorgehou wat volgens hom duidelik daarop dui dat sy die baasbrein agter die moord op haar man is. “Ek stem nie saam nie, omdat ek geen rede gehad het nie,” was Maggy se antwoord. Oor haar liefdesverhouding met Masithembe January het Maggy op ’n vraag van Carstens getuig dat sy baie goed gevoel het oor al sy mooi woorde en aantreklikheid.