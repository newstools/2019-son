JESSE HESS se vermeende moordenaar David van Boven het haar nooit getreiter nie. Só beweer ander familielede van die student. Sy en haar oupa is in hulle flat in Parow vermoor. Ander media het vroeër berig boodskappe het uitgekom wat wys Jesse was bang vir Van Boven. Dié bewerings is gemaak nadat Jesse in ’n gesprek met haar boyfriend gemention het ’n voormalige familievriend, ’n gangster, kom soek gereeld haar antie Sandy Hess. In die boodskappe sê Jesse Sandy het gereeld vir die persoon goed gegee. Volgens iemand na aan die familie is daar ’n skeuring in die familie nadat die boodskappe verkeerdelik in die media gepubliseer is. Belangrike dele van die gesprek is uitgelaat. Son is in besit van die volle gesprek. Jesse se pa, Lance Hess, het laas week aan ander media gesê Jesse het in die boodskappe na Van Boven verwys. Son is in besit van die boodskappe waarin Jesse na die persoon as ’n vorige familievriend verwys. Jesse het nooit gesê dis ’n familielid nie. Sandy het aan Son bevestig dis haar niggie se eks­man na wie Jesse in die boodskappe verwys. Sandy sê sy het die boodskappe aan die ondersoek­beampte, kol. Adrian Pretorius, gewys toe die verdagte nog soek was. Sy sê dit lyk nou so of daar na haar vinger gewys word vir die moorde. Sandy sê: “Ek is kwaad oor leuens van my en my familie versprei word. “Ons is die mense wat daar was toe die polisie die saak ondersoek het. “Ons lewe is nou in gevaar gestel as gevolg van hierdie leuens. “Ek het met die polisie saamgewerk, want dit het in ons huis gebeur en nie hulle s’n nie.” Toe Son Lance kontak, het hy bevestig hy het aan ander media gesê dit is Van Boven na wie Jesse in die boodskappe verwys. Volgens hom het hy nie eintlik regtig geweet na wie Jesse verwys het nie. Lance verduidelik: “ ’n Bron het die boodskap aan my gewys. “Ek het net daardie gedeelte van die gesprek ontvang en nie die volle gesprek nie. “Ek was nie eens bewus van die dinge wat gebeur het nie, want hulle het my nie in kennis gestel van wat in my kind se lewe gebeur nie.” Op 14 Februarie verskyn hy vir die verkragting van ’n meisie van Hanover Park.