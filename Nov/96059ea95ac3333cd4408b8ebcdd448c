ANDREW Mehrtens glo die Superrugby-kompetisie moet geskrap word. Die voormalige All Black-losskakel meen dit sal beter wees as die All Blacks en Wallabies in ’n kompetisie teen spanne van Asië speel. Mehrtens stel voor hulle moet voort­aan nie meer teen Suid-Afrika en Argentinië speel nie. Dis nou as Nieu-Seeland teen klubs in die Noordelike Halfrond wil kompeteer. Mehrtens voel dit sal die Kiwi’s en Aussies help om nie so baie van hulle jong talent aan klubs in Brittanje, Europa en Japan af te staan nie. Mehrtens het aan ESPN gesê: “Ons moet ’n nuwe kompetisie in Asië stig, een wat in dieselfde tydsone as ons is. “Ek dink dat sal ’n beter produk wees.” “Ek sê al ’n lang ruk ons moet Suid-Afrika drop. “Soveel soos ek van Suid-Afrika hou, maak dit logisties net nie sin nie. “Dieselfde geld vir Argentinië, wat in hulle eie tydsone saam met Amerika moet speel. “Suid-Afrika moet ’n franchise in Doebai of elders ontwikkel. “Ek glo ons toekoms lê in Asië.”