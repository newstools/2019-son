OP DIE plaas De Hoop net buitekant die Paarl hoop angstige plaaswerkers dat hulle darem nog teen Kersfees ’n dak oor hulle kop sal hê. Altesaam 15 huisgesinne op dié plaas is onlangs ingelig hulle kan heel moontlik uitsetting verwag. Vir baie is hierdie slegte nuus die bitterste pil. Een van hulle is die 52-jarige Vivian Koopman, wat al sy hele lewe op die plaas woon. Koopman sê die plaaslewe is ál wat hy ken. Hy is in 2015 medies ongeskik verklaar vir werk en is toe ’n kaal R3 000 vergoed vir sy 26 jaar diens op die plaas. “Die vorige eienaar het beloof dat ek ’n trekker ook sou kry, maar daar het niks daarvan gekom nie. “Ek stem nie saam met hierdie uitsettingsplanne nie, want waarheen moet ons gaan? “Ons ken nie ’n ander plek as hierdie plaas nie.” Deon du Plessis (54) het 17 jaar op De Hoop gewerk en kan nie eens sy uitbetalingsbedrag onthou nie. “Dit was ’n duisend-en-iets rand vir my 17 jaar, maar daai geld is al lankal op. “Hierdie plaas het ’n nuwe eienaar, maar ons weet nie wie dit is nie. “Ons sweet lê in hierdie landerye en die lemmetjies wat ons hier verbou het, was tot in Rusland uitgevoer. Maar nou word daar beplan om van ons ontslae te raak.” Lena Baron (43) sê sy het ’n skamele R300 uitgekry vir haar 20 jaar diens op die plaas. “Ek weet nie wat van ons gaan word nie. Ek weet nie waarheen om te gaan nie. “Ek het byna my lewe afgesloof op hierdie plaas en hierdie is nou my dankie,” sê sy bitter. Gerald Esau, die uitvoerende direkteur­ van gemeenskapsdienste by die Drakenstein Munisipaliteit, sê sy departement weet niks van die 15 gesinne op die plaas De Hoop wat tans moontlike uitsetting face nie.