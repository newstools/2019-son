SES tieners is die afgelope naweek in Durban gearresteer nadat hulle op die polisie losgebrand het. Brig. Jay Naicker, provinsiale polisiewoordvoerder, sê die polisie wou ‘n verdagte voertuig aftrek, maar die insittendes het gevlug. “Toe die voertuig by die hoofweg kom, het die verdagtes op die polisie begin skiet,” sê Naicker. Een van die verdagtes is in die skietgeveg gewond. Hy is tans in die hospitaal onder polisiebewaking. Naicker sê die ander vyf verdagtes is na die Greenwood-polisiestasie geneem. Die polisie het op twee vuurwapens beslag gelê. Die tieners, tussen die ouderdom van 16 en 18, is aangekla van poging tot moord, die besit van onwettige vuurwapen en ammunisie. Hulle is later in hul ouers se sorg vrygelaat.