SAFA Cape Town is besig om die kwessie van die afwesigheid van noodhulp en paramedici op sokkervelde aan te pak. Dis egter sy moederorganisasie, die Suid-Afrikaanse Sokkervereniging (Safa), wat sy gat afvee aan die veiligheid van veral amateursokkerspelers in die land. Dié twee organisasies is die laaste ruk onder skoot oor hulle onvermoë om ’n veilige atmos­feer vir spelers te skep wat die nodige noodhulp en mediese personeel op sokkervelde betref. Die onlangse treurige sterfgevalle van amateurspelers, oud en jonk, op sokkervelde in die Kaap en elders is aspekte waarvoor die land se sokkerbase verantwoordelik gehou móét word. Safa CT se president, Bennett Bailey, het intussen aan Son op Sondag bevestig hulle werk aan ’n plan van aksie. Bailey het reeds kontak gemaak met een van die kundiges op die gebied, Ra­shied Isaacs van die Stad Kaapstad se brandweer en nooddienste. Maar dit blyk nou Safa nasionaal voel vere vir die rol wat hy ook moet speel. Dit is mos net vir PSL- en Eerste Liga-wedstryde, waar al die oë is, waar hy aan die vereistes wil voldoen. Son op Sondag wag ook reeds ’n maand vir kommentaar van Dominic Chimhavi, Safa se hoofkommunikasiebeampte. Toe Chimhavi uiteindelik Donderdag besluit om sy telefoon te beantwoord, was hy onmiddellik geïrriteerd. “Waarom die negatiewe beriggewing?” wou Chimhavi weet. “Julle is ’n rugbykoerant – gaan skryf liewer oor rugby,” het hy bygevoeg. Chimhavi het verder uitgewei en gesê Son op Sondag se aanvanklike navraag was vaag. Maar die feit dat dit hom ’n maand geneem het om dít te kommunikeer, is weereens ’n bewys van hoe ongeïnteresseerd Safa in die kwessie is. Bailey het ná die tragiese voorval gesê die dood van Bayview FC se Imtieyaaz Wagiet (16) is een dood te veel. Wagiet het in ’n klub-wedstryd teen Strandfontein in Mitchells Plain ineengestort. Daar was g’n noodhulp of paramedici langs die veld nie. Daar is met hom per motor na die brandweerstasie gejaag, waar brandweermanne probeer het om hom te revive – sonder sukses. Wagiet se kanse om oorlewing kon dalk groter gewees het as hy onmiddellik hulp gekry het. Die voorval van Bolton Wanderers se Fabrice Muamba, wat dood was vir 78 minute en toe weer revive is, het die belangrikheid van noodhulp langs die kantlyn beklemtoon. Dit is die eerste mediese hulp wat ’n speler kry as hy ineenstort en is van kardinale belang. Daar word gesê as dit nie vir dít was nie, sou Muamba nié oorleef het nie. Maar probeer Safa oorreed om die erns van die saak in te sien ...