’N STEIL pad terug na die Springbokspan lê dalk vir die senter Jesse Kriel voor. Kriel was na alle waarskynlikheid die afrigter, Rassie Erasmus, se voorkeur-senter vir die Wêreldbeker-toernooi, maar het sy dyspier beseer in die Bokke se openingswedstryd teen die All Blacks. Nieu-Seeland het dié wedstryd met 23-13 gewen. Kriel is terug Suid-Afrika toe gestuur vir rehabilitasie. Intussen het Damian de Allende en Lukhanyo Am strykdeur die middelveld beman en in ’n gedugte kombinasie ontwikkel. Kriel kan nou sukkel om sy plek terug te kry. Beskuldig Voor die Wêreldbeker-toernooi was De Allende en Am by duisende nie gewilde keuses nie en is daar gesê die Bokke is kwesbaar op senter. Veral De Allende is daarvan beskuldig dat hy soos Duane Vermeulen bo-oor ’n teenstander probeer hardloop pleks van om met flair en vaart om sy teenstander te hardloop. De Allende se bulldozer-taktiek het egter vrugte afgewerp en hy het sodoende baie bresse geslaan en vir sy span veld gewen. Hy het so ’n groot faktor geword dat hy nou as een van die wêreld se beste senters beskou word. En Am sit nou stewig in die nr. 13-posisie – die trui wat Kriel tot elke prys sal wil terugkry. Kriel kry op 31 Januarie in Durban sommer met die intrapslag van Superrugby die kans om teen Am gemeet te word.