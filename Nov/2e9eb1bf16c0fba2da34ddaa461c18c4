NÓG ’n liggaamsdeel – dié keer ’n arm – het op ’n strand in Port Alfred uitgespoel. Dié gru-ontdekking op Shelley Beach kom minder as 48 uur nadat ’n been met ’n swart Nike-tekkie aan ook hier uitgespoel het. Die been – van die knie af ondertoe – is Dinsdag deur ’n inwoner gevind. Daar was geen vel of vleis meer aan die been nie. Die ledemate sal nou vir ontleding na forensiese patoloë gestuur word. Meer inligting oor die arm wat gevind is, was teen gistermiddag nog nie bekend nie. Atlas Security was wel op die toneel toe die arm gekry is. Kapt. Mali Govender, ’n polisiewoordvoerder, het ná Dinsdag se ontdekking gesê daar is nie onlangs vermiste mense in Port Alfred of die naburige stasies aangemeld nie. Vroeër dié maand het ’n verdagte wel die see in gevlug nadat hy ’n polisiehond, Ounooi, aangeval het. Hy word sedertdien vermis. “ ’n Deeglike soektog na die verdagte is uitgevoer, maar hy is nooit gekry nie.” Sy sê die been en arm het uitgespoel naby waar die verdagte die see in verdwyn het. “Ons sal probeer vasstel of dié ledemate wel die verdagte s’n is.” Ounooi is daai dag verskeie kere deur die verdagte gesteek. Sy sterk intussen baie goed aan en sal binnekort terug op haar pos wees. Op die dag van die aanval het die polisie se honde-eenheid op ’n klag van huisbraak gereageer. Die polisie se leidrade het hulle daarna gelei na waar die verdagte op die strand gesien is. Ounooi is toe losgelaat om hom te vang. Dis tóé dat die verdagte haar verskeie kere gesteek en in die water ingehardloop het.