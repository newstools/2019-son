IKAPA se Telford Mcusana het Saterdag op Lansdowne Road teen Santos kookwater spel gelewer. Mcusana se doelvernuf is ook die rede dat sy span die People’s Team met 1-0 geklop het. Dit was ’n Tweede Liga-stryd van Safa se Wes-Kaapse streek. Die span van Ikapa het ná die pouse aanhoudend aangeval. Die druk op Santos se verdedigers het later kwaai toegeneem. Mcusana was byderhand voor ’n gapende doelhok en het die bal by die net ingeklits. Daarna het Santos die druk verwerk en die spel weer begin dikteer. Darren Omaticus het egter by twee geleenthede nie die bal by die doelhok ingeskiet gekry nie. Ikapa het nou sy derde sege in sewe wedstryde behaal. Die span het 11 punte en is agste op die punteleer. Santos (7 punte) is een posisie laer in die 16-span-kompetisie. Bang Die jong doelwagter Aden Dreyer het sy Tweede Liga-debuut vir Ajax gemaak. Hy het nie ’n bang haar op sy kop nie en hom goed van sy taak gekwyt. Dyllan Ruiters, Ashley Cupido, Yaseen Hartley en Chumani Butsaka was in die kol vir die Urban Warriors. Norway Parks Magic, Zizwe United en Glendene United het ná 7 wedstryde almal 15 ligapunte. Dít kom nadat Glendene United die nuweling, Young Pirates, in Heideveld met 2-1 gestuit het. Norway Parks Magic het weer te veel gehalte en skietgoed vir Hout Bay United gehad. Magic het die coastal span met 6-1 laat les opsê op sy tuisveld, Royal Road in Maitland. Daar was nie veel te kies tussen Zizwe United en FN Rangers Saterdag in Gugu­letu nie. Arreshaat Daniels (afrigter) se Maitland-elftal het met ’n gelykop uitslag van 1-1 ’n goeie punt teen die gedugte tuisspan verower.