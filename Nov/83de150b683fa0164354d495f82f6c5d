DIT sou swak smaak en heel moontlik ’n klap in die gesig van die Waikato Chiefs en British & Irish Lions gewees het as Warren Gatland die uitnodiging vir ’n interview vir die All Black job aanvaar het. Die voormalige afrigter van Wallis het dié week bevestig hy gaan sy kontrakte as afrigter van die Chiefs in Superrugby en Lions se 2021-toer na Suid-Afrika eerbiedig. Gatland sal die Chiefs volgende jaar afrig. In 2021 sal hy die Lions ’n derde keer in sy loopbaan coach. Pla Gatland sal dan in 2022 en 2023 weer die Chiefs se breier wees. “Ek dink dit sou baie swak gelyk het as ek gaan aansoek doen het. “Dit sou my pla nadat ek klaar my commitment aan die ander partye gegee het,” het hy aan stuff.co.nz gesê. Volgens Gatland verstaan New Zealand Rugby (NZR), beheerliggaam vir die All Blacks, ook sy redenasie. “Ek het na hulle gegaan en gesê ek gaan nie my naam in die hoed gooi nie, aangesien ek reeds besluit het om die Chiefs en Lions af te rig. “Hulle het dit waardeer en verstaan dit.” Gatland dink hy kan oor vier jaar weer probeer om vir die pos van All Black coach aansoek te doen, maar net as NZR nog in sy dienste sou belang stel. Dit gaan ook afhang van hoe goed hy saam met die Chiefs vaar. Die Chiefs het in 2012 en 2013 laas die Superrugby-titel gewen. Dave Rennie was toe nog die afrigter. Rennie, deesdae die coach van die Glasgow Warriors in Skotland, is ook ’n kandidaat vir die All Black job.