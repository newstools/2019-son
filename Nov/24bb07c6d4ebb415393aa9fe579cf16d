’N STAATSGETUIE het aan die hof gesê Leon “Lyons” Davids is voor sy pa se huis doodgeskiet. David was ’n lid van die Sexy Boys-bende en is op 9 Oktober 2013 in Belhar doodgeskiet. Dít was toe hy by ’n braai was. Davids het net uit die polisie­beskermingsprogram gekom toe die voorval gebeur het. Hy was onder polisiebeskerming ná die moord op Cyril Beeka, een van die Kaap se berugste bendebase. Davids moes luidens berigte ’n pleitooreenkoms met die staat aangegaan het in ruil vir sy vryheid, maar daar kon nie vasgestel word hoekom hy uit die program was nie. Volgens die staatsgetuie wat in die verhoor van 12 vermeende Terrible Joster-bendelede in die Kaapse hooggeregshof getuig, het Davids met ’n bodyguard by die braai opgedaag. Luidens die klagstaat staan die beskuldigdes Horatio Solomons, Ismail Ockerts, Ishmaeel Ockerts en Lezay Booysen tereg vir die moord op Davids. Dit was die getuie se pa se verjaardag. Talle familielede en vriende, insluitend Davids, was daar om dit te vier. “My susters, niggies en nefies, asook Leon, was by die braai,” getuig hy. Die getuie sê almal, insluitend sy pa, was buite voor die huis. Die getuie self was eenkant saam met sy eksmeisie. “Ek het toe skote gehoor. Dit het geklink soos klappertjies. Ek het nie geweet wat aangaan nie. “Ek het, nadat die skote geklap het, uitgehardloop en twee mense met swart klere gesien weghardloop in die pad af,” getuig hy. Die getuie voeg by hy het Davids toe probeer help. “Ons wou hom fire station toe neem. Hy het nog gelewe. “Hy het op die grond gelê langs die kar. “Ons het probeer om hom in die kar te sit, maar hy was te swaar. “Maar toe kom die ambulans,” getuig hy verder. Volgens die getuie is daar ook ’n vrou beseer. “Sy is deur die tone geskiet,” getuig hy. Volgens die getuie het hy net gesien hoe die twee mans weghardloop en hy wou net uitgaan om Davids te help. Son het voorheen berig Davids is in die bors, kop en maag geskiet nadat twee gewapende skobbejakke uit die bloute met kappies oor hulle kop Davids genader en op hom losgebrand het. Die saak gaan môre voort.