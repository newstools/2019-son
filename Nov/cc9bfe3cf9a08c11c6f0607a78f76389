DIE Amerikaanse swaargewigbokser Deon­tay Wilder is nie bekend daarvoor dat hy komplimente uitdeel nie. Nadat hy die Kubaan Luis Ortiz Saterdagaand in Las Vegas in die sewende ronde om die WBC-titel uitgeslaan het, het hy egter geen ander keuse gehad as om sy teenstander te prys nie. Wilder het gesê hy het groot respek vir Ortiz en hy is een van die wêreld se heel bestes. “Jy moet hom sy eer gee vir dit. Hy is baie sterk. “Dit is vir my duidelik waarom ander swaargewigte nie teen hom wil boks nie,” het die lenige Amerikaner gesê. Ortiz was op al drie beoordelaars se telkaarte voor op punte voordat Wilder hom platgeslaan het. Die beoordelaars Dave Moretti en Steve Weisfeld het die telling 59-55 in Ortiz se guns gehad, terwyl die punteverskil op Eric Cheek se telkaart 58-56 was. Wilder moes omtrent uithaal, want dis nie aldag dat hy in die sewende ronde nog op punte agterloop nie. Ortiz was teleurgesteld dat hy uitgetel is, maar erken hy was verras met hoe vinnig die skeidsregter die einde van die geveg aangedui het. “Dit is boks. Ek het vir almal gesê dit gaan Wilder of ek wees en die geveg sou nie 12 rondes duur nie,” het Ortiz agterna gesê. “Ek het duidelik geweet wat om my aangaan, maar die telling was oor voordat ek op my bene kon kom.”