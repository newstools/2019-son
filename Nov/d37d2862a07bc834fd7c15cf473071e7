HULLE lus om perlie te verkoop is vinnig deur wetstoepassers weggevat. Twee mans is Maandag deur skerp law enforcement-beamptes vasgetrek. Die twee se vreemde gedrag is deur die manne in blou opgemerk toe hulle oor ’n rooi verkeerslig gery het. Wayne Dyason, ’n woordvoerder van die Stad Kaapstad se wetstoepassingseenheid, sê die ouens was seker so haastig omdat hulle bakkie vol perlemoen gelaai was. Weghardloop Die twee het na bewering van die Simon­stad­area af gekom. Dyason sê toe die twee deur die gattas gestop is, het hulle uit die bakkie gespring en probeer weghardloop. “Hulle is weer gevang en terug na die voertuig gebring. In die voertuig is 622 perlemoene gevind.” Volgens Dyason is die twee ingevolge die Wet op Lewende Mariene Hulpbronne gearresteer en aangekla. “Beamptes en sekuriteitswagte van die Stad Kaapstad se mariene eenheid het gedurende die nag in die Simonstad-omgewing stropery ontwrig.” Siyabulela Malo, ’n polisiewoordvoerder, sê die 24-jarige en 37-jarige sal binnekort in die hof verskyn.