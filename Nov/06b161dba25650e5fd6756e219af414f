DANIEL Mminele gaan heel moontlik volgende jaar Absa se eerste swart uitvoerende hoof word. Financial Mail het Donderdag berig dat die raad reeds die voormalige adjunkgoewerneur van die Suid-Afrikaanse Reserwebank se aanstelling goedgekeur het. "Drie verskillende bronne het aan FM bevestig dat Mminele deur die Absa-raad sowel as die bank toesig departement van die Suid-Afrikaanse Reserwebank goedgekeur is as die nuwe uitvoerende hoof," het die tydskrif berig. As hy aangestel word, sal hy vir Maria Ramos opvolg wat aan die einde van Februarie volgende jaar gaan aftree. Mminele het in Junie vanjaar by die Reserwebank bedank. Hy is in 1965 in Phalaborwa gebore, maar het skoolgegaan in Duitsland en het 'n graad aan die London Guildhall-universiteit verwerf. Hy het in Brittanje en Duitsland in die banksektor begin werk voordat hy in 1995 na Suid-Afrika teruggekeer het om by Commerzbank in Johannesburg aan te sluit. Hy het kortliks daarna by African Merchant Bank gewerk voordat hy in September 1999 by die Reserwebank aangesluit het. - Fin24