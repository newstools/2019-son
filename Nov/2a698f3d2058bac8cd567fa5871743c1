DIE bokswêreld is verdeeld oor Saterdagaand se WBC-titelgeveg tussen Luis Ortiz en die verdedigende kam­pioen, Deontay Wilder, in Las Vegas. Wilder het Ortiz verlede jaar op 3 Maart met ’n TKO in die 11de ronde geklop nadat ’n skok-nederlaag hom in die sewende ronde in die gesig gestaar het. Ortiz, ’n Kubaan, sê hy is dié keer veel beter voorbereid en hy glo hy gaan die nuwe kampioen word. In die sosiale media gons dit oor die geveg. ’n Ondersteuner wat homself net Boxing Fan noem, sê Wilder gaan Ortiz vroeg uitslaan, “dalk binne die eerste drie rondes”. A1 sê dis ’n oorwinning vir Wilder binne vier rondes. Ene Michael M McDonald sê Ortiz gaan in die derde ronde ’n “vernietigende uitklophou” plant. Trader Glen sê Ortiz is ’n beter bokser as Wilder en kan dus die geveg wen. Martin Saunders sê Ortiz sal wen “mits die skeidsregter Wilder nie 40 sek. gee om te herstel wanneer hy seergekry het nie”. Ene Alexander 3 Face sê Ortiz het die vorige geveg “gewen”, daarom sal Wilder die keer veel beter moet boks. Matthias Ngatchou sê dis ’n maklike sege vir Ortiz. Hy voeg by: “Dalk nog met ’n KO.” Volgens JK Anu het Wilder net “een sekonde en een opening nodig”, dan gaan Ortiz uitgetel word. Soma Hegedos sê ook Ortiz is ’n beter bokser, maar voeg by dat hy oud geword het. Gamer Skilling sê Ortiz sal “ongetwyfeld” wen.