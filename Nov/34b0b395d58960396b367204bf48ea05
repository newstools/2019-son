CAPE Town City se nuwe coach, Jan Olde Riekerink, kon nie ’n uitdagender vuurdoop gekry het nie. Die 56-jarige Nederlander was teenwoordig toe City sy segelose lopie van 10 wedstryd beëindig het. Die Kaapse span het Polo­kwane City Woensdagaand in die Cape Town Stadium met 5-3 geklop. Beïndruk Riekerink se City-span pak die sukkelende Black Leopards Sondag 15:30 in ’n Premierliga-stryd in die Thohoyandou Stadium. Volgens Riekerink is hy beïndruk met die program waarmee City se baas, John Comitis, besig is. “Ek ken John natuurlik en ons het lekker gepraat oor hoe ons in die toekoms kan saamwerk,” het Riekerink gesê. “Ek hou baie van die projek vir die toekoms, maar sokker is hier en nou. “Ek het ’n paar wedstryde van City gesien. “Hulle het nie te sleg gespeel nie,” het die Nederlander bygevoeg. Riekerink ver­tel hy is geen vreemdeling in Suid-Afrikaanse sokkerkringe nie en het onmiddellik tuis gevoel toe hy in die land aankom. “Ek ken Suid-Afrikaanse spelers soos Aaron Mokoena al van sy jeug af, Steven Pienaar en natuurlik Benni. “Ek het hom by Porto geken, waar ons die konneksie gemaak het. “John is een van die redes waarom ek gekom het. “Ons ken mekaar sedert my tyd toe ek by Ajax was. “Dit gaan dit vir my makliker maak om ’n klub soos Cape Town City af te rig,” aldus Riekerink.