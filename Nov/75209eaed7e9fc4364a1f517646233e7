DIE veelbekroonde Koningin Lear het Donderdagaand by die Baxter-teatersentrum geopen. Ná oorweldigende sukses op die Klein Karoo Nasionale Kuns­tefees (KKNK) sowel as die Aardklop-fees vroeër vanjaar is Koningin Lear vir slegs een week van 7 tot 16 November in die Baxter te sien. Die stuk handel oor ’n herskepping van William Shakespeare se King Lear. Dít deur een van België se mees gevierde (lewende) dramaturge, Tom Lanoye, met vertaling deur Antjie Krog en regie deur Marthinus Basson. “Dit het twee jaar van besinning en besprekings en skryf en herskryf geneem om Koningin Lear in 2015 in Nederlands die lig te laat sien,” verduidelik Lanoye. Antoinette Kellermann lewer ’n indrukwekkende vertolking in die titelrol. Sy word ondersteun deur ’n gesogte rolverdeling wat bestaan uit André Roothman, Anna-Mart van der Merwe, Rolanda Marais, Neels van Jaarsveld, Wilhelm van der Walt, Edwin van der Walt en die nuweling Matthew Stuurman. Ontvang Die produksie het op die KKNK gedebuteer. Dis in opdrag van die fees, ter viering van dié se 25ste bestaansjaar, vervaardig waar hy ook met ag Kanna-pryse vereer is. Dit het ook vyf Aardklop-pryse ontvang. By albei die prysuitdeel-geleenthede is die produksie as beste produksie, Basson as beste regisseur, Kellermann as beste aktrise, Van der Merwe as beste vrou­like byspeler en Edwin van der Walt as beste manlike byspeler aangewys. Kaartjies is beskikbaar by webtickets.co.za en kan by enige Pick n Pay-winkel gekoop word.