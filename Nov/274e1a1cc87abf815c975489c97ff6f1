LIVERPOOL het Siya Kolisi heelpad na Anfield gelok. Sowat ’n maand nadat hy SA tot World Cup-glorie gelei het, is nóg een van sy drome verwesenlik. Kolisi het Liverpool Woensdagaand op Anfield sien speel. “Hoesit, manne, dis Siya Kolisi. Ek is super excited om hier op Anfield te wees. Dit was nog altyd ’n droom van my,” het Kolisi in ’n video gesê wat op Liverpool se amptelike Twitter-platform verskyn het. “Dankie aan Liverpool vir die uitnodiging. Ek dink ons gaan vandag wen – waarskynlik 2-0. Ek glo sterk in die vermoë van die boys. “Watch die game. Sien julle ouens. Baie dankie!” Kolisi se voorspelling oor die uitslag van die game het nie waar geword nie. Liverpool het 1-1 in ’n Champions League game teen Napoli gelykop gespeel. Dries Mertens het vir Napoli gescore en Dejan Lovren vir die tuisspan. Hoogtepunt Kolisi het ’n paar weke gelede voor sy besoek Liverpool se bestuurder, Jürgen Klopp, in die Kaap ontmoet. Die Duitse mentor het ’n blaaskans in die Moederstad se sonskyn kom geniet. “Dit is ’n groot hoogtepunt vir my. Hy (Klopp) is ’n ongelooflike mens en ek kan verstaan waarom die boys so hard vir hom speel,” het Kolisi aan Sky Sports News gesê. “Hy het elke persoon by die tafel gegroet en het meer as 40 minute met my gesels. Toe ek hom sien, het ek van my stoel af geval. “Nie almal om my kon verstaan nie, maar ek het groot respek vir hom.”