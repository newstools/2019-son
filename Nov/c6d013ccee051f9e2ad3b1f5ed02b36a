DIE Paarl Rocks is nou weer voltallig en sal vanaand hulle wen-momentum van die naweek in die Mzansi Superliga (MSL) wil voortsit. Die Bolanders kom vanaand op St. George’s Park in Port Elizabeth teen die Nelson Mandela Giants te staan. Die Rocks het Dinsdag aangekondig die onbekende Ruan de Swardt sal die beseerde JP Duminy vir die res van die toernooi vervang. Die 21-jarige De Swardt is glo ’n vaardige naatbouler en ’n linkskolwer. Duminy moes hom aan die toernooi onttrek weens ’n dyspierbesering. Sy eksplosiwiteit met die kolf, sy vermoë om ’n vennootskap met die bal te breek en sy ervaring kon vir die Rocks van groot waarde in MSL 2.0 gewees het. Begin Die Rocks se afrigter, Adrian Birrell, sê oor De Swardt: “Ruan het baie potensiaal. Ek glo hy sal waarde toevoeg tot die middel­orde en vir ons opsies gee met die bal.”