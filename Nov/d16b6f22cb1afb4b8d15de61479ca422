GENADENDAL is geruk nadat twee moorde op dieselfde dag dié stil sendingdorpie getref het. Die lyk van Leonie Beukes (53) is op Saterdag 9 November op ’n tiep gekry nadat sy vermis was. Haar keel is oopgesny en sy is erg aangerand. Later die dag is André Wagenstroom, ’n rugbyspeler, doodgesteek. Lucille Sauls, Beukes se suster, het aan Son op Sondag vertel haar ander suster het onraad vermoed toe sy Leonie by die huis gaan soek het. Sauls vertel: “Hulle twee het ’n afspraak gehad. Dit was vir haar vreemd toe sy nie vir Leonie by die huis kry nie. “Sy’t begin rondvra na haar, maar niemand het haar gesien nie. “Die volgende dag, toe sy vir Leonie as vermis wou aanmeld, het die polisie gesê hulle het die vorige dag ’n lyk op die tiep gekry.” Sauls sê hoewel foto’s van Leonie se liggaam op die tiep gesirkuleer is, het hulle haar eers Maandag amptelik uitgeken. Leonie se ma, Connie, sê hoewel haar dogter se boyfriend vir die moord gearresteer is, is hy die volgende dag vrygelaat. Beukes verduidelik: “Hy was dronk, toe kon die polisie hom nie ondervra nie. “Hulle het hom eers die volgende dag ondervra. Die polisie het hom daarna vrygelaat. “ ’n Man wat in my dogter se pad bly, het toe na my huis gekom en gesê hy het ’n man gesien wat my dogter agtervolg het. “Hy het vertel die man het kort-kort omgekyk, so asof hy wou seker maak dat niemand hom agtervolg nie. “Hy het toe self die polisie gaan vertel.” Die gemeenskap het Saterdag ’n kranslegging vir Leonie op die tiep gehou. Connie vertel sy was te getraumatiseer om die plegtigheid by te woon. Volgens haar ander dogter se dogter, Alvira, is ’n verdagte Maandag in Greyton vasgetrek. Hy was na bewering besig om te vlug, sê sy. Die verdagte wat Woensdag in die Genadendal Landdroshof verskyn het, gaan na verneem word nie aansoek doen om borgtog nie. Hy verskyn weer op 22 Januarie in die hof. Wagenstroom se vermeende moordenaars het reeds in die Genadendal Landdroshof verskyn. Hulle is tans uit op borgtog.