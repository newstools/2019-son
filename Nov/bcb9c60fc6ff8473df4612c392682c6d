SUID-AFRIKA se verowering van die Wêreldbeker kan verreikende positiewe gevolge vir klubrugby in die land inhou. Borge kan nou weer toustaan om by die spel betrokke te raak – en dít kan net goeie nuus wees vir rugby in Suid-Afrika. Korporatiewe Suid-Afrika was die laaste paar jaar maar suinig om sy beursie vir rugby oop te maak. SA Rugby het selfs op ’n kol gesukkel om ’n hoofborg te bekom. Die selfoonreus MTN is die Bokke se hoofborg. FNB het die laaste paar jaar ook baie in SA Rugby belê. Son het verlede maand berig dat Suid Afrika se premier nasionale klubrugbykompetisie, die Gold Cup, ’n nuwe formaat aanneem. Dit sal in die formaat van die Britse FA Cup-sokkerkompetisie wees. ’n Aankondiging oor ’n nuwe borg word straks eersdaags gedoen. ’n Woordvoerder van SA Rugby sê hulle voer gesprekke met moontlike borge. Dié sê hulle hoop om binnekort goeie nuus daaroor te hê. Altesaam 144 klubs sal deelneem in 144 wedstryde wat tussen Maart en September gespeel sal word. Rugbyfeeste sal aan die orde van die dag wees. Double- en selfs triple-headers sal dan plaasvind. Daar word beoog om wedstryde op die laaste naweek van die maand aan te bied. Die Boland-kampioen, Saldanha, en die 15 ander nasionale klubkampioene sal dan verskeie perks geniet omdat hulle vanjaar die kampioene is. Diesulkes sal eers in die vierde ronde van die toernooi hulle eerste wedstryd speel. Hulle sal ook beloon word met ’n tuiswedstryd. Altesaam 20 Bolandse klubs plus Saldanha sal aan die toernooi deelneem. ’n Voorlegging is Donderdagaand aan die voorsitters van die Boland-klubs gedoen en almal was opgewonde oor die nuwe formaat.