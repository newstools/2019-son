DIE bestuurder van Barcelona, Ernesto Valverde, erken sy span is nie op sy beste nie en dit plaas groter druk op die spelers. Dit volg nadat dié Spaanse kampioenspan Dinsdag in die Champions League tuis in sy Camp Nou gelykop (0-0) gespeel het met Slavia Prague van die Tsjeggiese Republiek. En dis kort ná Barcelona se nederlaag in die Spaanse La Liga teen Levante van Valencia. Dis ook die eerste keer in 46 wedstryde dat die Kataloniërs nie die nette op hulle tuisveld laat raas het nie. Doel Die laaste span wat Barça verhinder het om enige doel aan te teken, was Getafe van Madrid. Dit was laas jaar in Februarie. Die naaste wat die Argentynse ster-speler Lionel Messi aan ’n doel gekom het, was om die dwarspaal te tref. Dis ook die eerste keer sedert 2012 dat hy nie ’n doel in ’n wedstryd kon aanteken of een kon assist nie. Valverde sê: “Ons was glad nie oortuigend nie. Ons het nou die dag vasgeval en vandag was ons onseker. “Ons weet daar is nou baie druk op die span. So, ons moet iets daaraan doen.” Barcelona se volgende wedstryd in die League is teen Borussia Dortmund, en dis ook tuis. Valverde voorsien dat Barça hom gou sal regruk omdat die stakes baie hoog is. Hy sê: “Deesdae in sokker – en veral met ’n klub soos Barça – het dit alles te doen met wen én om oortuigend te wen. Niks minder is aanvaarbaar nie. – AP