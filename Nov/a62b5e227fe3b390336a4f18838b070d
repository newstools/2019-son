’N SENIOR polisieman van Bishop Lavis is gister in ’n vermeende hit afgemaai. Lt.kol. André Kay (52), wat gestasioneer was by die Wes-Kaapse polisie se eenheid wat die uitreiking van permitte vir vuurwapens, dranklisensies en tweedehandse winkels reguleer, is koelbloedig in sy motor voor sy huis doodgeskiet. Hierdie voorval het in die vroeë oggendure in 11de Straat, Bishop Lavis, gebeur toe die Kay, wat op verlof was, sy motor by die huis uitgetrek het. ’n Onbekende man het na hom aangestap gekom en op hom losgebrand. Kay is deur die venster van sy motor by die bestuurder se kant geskiet – een keer in die nek en vyf keer in sy bors. Hy het agter die stuurwiel beswyk en die verdagte het na verneem word in die rigting van die Bishop Lavis-treinstasie na Clarkes Estate se kant gehardloop. Kay het net saam met sy bejaarde ma (82) in Bishop Lavis gewoon. Familie en vriende was gister baie hartseer terwyl hulle hom as ’n lieflike mens beskryf het. Volgens Kim Kay, ’n familielid, was die cop op pad om ’n pel na die hospitaal te neem. Kim sê: “Ons weet nog nie of die moord enigsins met sy werk verband hou nie. “Hy was ’n grappige en liefdevolle mens wat altyd ander gehelp het. “Hy was baie lief vir sy werk en om sy gemeenskap te dien.” Kim kla bendegeweld is ’n groot probleem in die Wes-Kaap. Sy het ’n beroep op die polisie gedoen om die verdagte so gou moontlik op te spoor en te arresteer. Kim het ook haar ontevredenheid uitgespreek oor die polisie amper eers ’n uur ná die voorval by die toneel opgedaag het. Die eenheid teen bendes was ook op die toneel, waar die polisie se forensiese span die gebied vir leidrade gefynkam het. Die Wes-Kaapse premier, Alan Winde, het die cop se familie gister kort ná die voorval besoek. Winde sê: “Ons moet iets drasties doen om te keer dat nóg onskuldige polisielede vermoor word. “Dié tipe moorde is onaanvaarbaar en ons moet saamstaan om ons provinsie veilig te maak.” Rose Franks (61), ’n vriendin van die slagoffer, sê: “Ek kan nie glo wat gebeur het nie. Ons het saam grootgeword en hy is nie iemand wat ander kwaad sou aandoen nie.” Brig. Novela Potelwa, provinsiale polisiewoordvoerder, sê niemand is tot dusver vir die moord in hegtenis geneem nie.