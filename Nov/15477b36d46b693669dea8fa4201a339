DIE Suid-Afrikaanse Gimnastiekfederasie (SAGF) hoop om as die federasie van die jaar aangewys te word op die SA Sports Awards-seremonie. Die departement vir sport, kuns en kultuur bied die SA Sports Awards Sondag aan. Ter viering van wat die SAGF tot dusver bereik het, word ’n week lange gimnastiekkompetisie, die SA Gymnastics Perfect 10, vir die eerste keer aangebied. Dit begin op 13 Desember in Pretoria. Streek 5 van die African Union Sport Council (AUSC) se internasionale gimnastiekkompetisie en SA Skole Somerspele sal ook deel wees daarvan. Die SAGF se uitvoerende hoof, Anne Vermaak, sê: “Ons is opgewonde oor die aanbieding van die Perfect 10 vanjaar. Geskiedenis “Dis ’n geleentheid waarmee ons aan Suid-Afrika kan wys watter asemrowende gimnastiektalent ons land het.” Een van hulle is Caitlin Rooskrantz, wat onlangs geskiedenis gemaak het. Dis omdat Caitlin (17) die eerste Suid-Afrikaanse gimnas is wat ’n goue medalje by die FIG Challenge World Cup verower het. Dit was in Hongarye. Sy het ook vir volgende jaar se Olimpiese Spele in Tokio gekwalifiseer.