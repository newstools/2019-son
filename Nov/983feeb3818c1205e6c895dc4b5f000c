HAAI, Sonlanders! Vandag het ons ’n lekker kortverhaal van SALMON SMITH. Hy noem hierdie een “Kanniedood se Begrafnis”. Geniet dit! ‘ÔS BRA, wat nou hie in sy kis lê, was ’n goeie bra … snik! Hy sou nie ee’s ’n vlieg skade aangedoen het nie! Hy het die goeie stryd gestry...snik!” Pieter “Saloet” Mankas kyk na sy yskoue, dooie makker in die kis. Hy vee met sy regterhand die trane af en laat so ’n skewe snotstreep oor sy regterwang agter. Maar hy is min gepla. Sy hart is seer dat sy skollie-bra te vroeg van hulle af weggeruk is. “Kanniedood, ôs, djou massekinnes, gaat djou mis, my broe! Djy was …” “Dis nou genoeg! Djy kan maar gaan sit!” kap past. Norman Geduldt hom kort. Saloet kyk verbaas op na die pastoor, wat hom van die altaar met ’n yskoue gesig aangluur. “H-hoe nou, Pastor?!” hyg Saloet en ’n frons verfrommel die woord “Saloet” wat op sy voorkop getattoe is. “Ek het gesê: Gaan sit!” dawer Geduldt se stem deur die stampvol kerk. Brom-brom gaan Saloet na sy sitplek in die voorste gestoeltes. Past. Geduldt kyk woedend oor die begrafnisgangers en hy lyk sommer dêm op die oorlogspad. Die kerk is vol vuil tjapgevreet-ouens wat die laaste eer aan hulle ontslape makker kom betoon. Tony “Kanniedood” September was ’n wrede gangster wat aan die Ogilvi Kids behoort het. Hy was ’n groot gemors wat die Bontas geterroriseer het. Die Bloodhound Boys van Valhalla Park het hom twee weke gelede uitgehaal oor hy met een van hulle lede se goose gejol het. Nou lê Kanniedood hier, yskoud en morsdood in sy kis, met sy lyf vol gate geskiet oor sy jagsgedagtes. “Kykie, hoorie so! Dit is mý kerk dié en hie duld ek geen nonsens nie!” weergalm Geduldt se woedende stem deur die kerk. “Ek bedryf ’n kerk en nie ’n smokkeljaart nie! “Ek het ingestem om dié gangster te begrawe oor julle gangsters my so mooi gesoebat het,” gaan Geduldt verder. “Maar laat ek dit sommer nou duidelik stel – julle kom nie hier en praat ’n klomp twak in God se huis nie!” Hy gluur na Saloet, wat hom nou so k*k uitkyk. “Julle almal wat nou hier voor kom praat het, se huldeblyke was deurspek van leuens. Ja, veral djy met die woord ‘Saloet’ op die voorkop getattoe. “Djy het nou ’n klomp twak ko praat oor watse goeie mens die gemors hier in die kis was. Dis sommer die grootste klomp stront!” Verbaasde uitroepe klink in die kerk op. “Auw, hoor daai frans!” klink dit daar van agter op. Kanniedood se moeder, antie Katie, raak weer droewig aan die ween waar sy en haar hele familie die voorste bank vol sit. “Djy, Pastor, djy moetie hie kô met djou nwata-gedagtes nie!” kom dit van Saloet. “Hoorie mannetjie, djy moetie my bors ko warm makie! Ek breek djou bek! “Djy kennie vi my nie! Ek trek nou my bekeerbaadjie uit!” kap past. Geduldt sterkgevreet terug. Nou val almal se mond oop van skok. Hoe durf die pastoor so met ’n bendelid praat? Is hy nie bang hy word summier in sy glorie geskiet nie? gaan dit deur sommige se gedagtes. “Laat ek dit sommer duidelik maak, ek is nie bang vir enige gangster nie!” gaan Geduldt voort, asof hy hulle gedagtes kan lees. “Ek is ’n Godsmens. Ek sal sterf vir die waarheid. “En hier in mý kerk word net die waarheid verkondig. “Ek begrawe hier ’n skollie en nie ’n engeltjie nie! “Hy het mense se lewe geneem. Mense beroof en die gemeenskap van Bonteheuwel geterroriseer met sy gangster-gedagtes. “So, djulle kan nie hie ko vi’tel die man wat hier lê, met sy lyf vol gate geskiet, is iemand wat die goeie stryd gestry het nie. “Iemand wat geen vlieg sou skade aandoen nie. “Nou vra ek djulle – waar het djulle al ’n goeie skollie gekry? ’n Skollie is van die duiwel, man!” ’n Onderlangse gemompel vind plaas. Iemand wil nog weer sy bek hardop rek, maar besluit daarteen toe hy in die donker, yskoue oë van Geduldt vaskyk. “Ja, djulle kan maar djulle bekke hou as ek praat! Moetie van my bek ’n kantienstoep makie!” raas past. Geduldt. “Djulle moet net sê as djulle self djulle makker wil begrawe. Ek sit djulle almal uit my kerk met djulle dooie makker en al en dan kan djulle kyk wie hom gaan begrawe!” dreig Geduldt. Almal is nou doodstil. Dis net Kanniedood se moeder wat nog baie ween. Trane stroom oor haar wange. Past. Geduldt kyk af na haar. “Ja, antie Katie, djy kan maar djou traantjies afdroog! As djy djou klong regte norme geleer het, sou dit nou nie norag gewees het om krokodiltrane hier te huil nie. “Djy het mos vir hom opgekom as hy met die gereg gebots het en die polisie hom wou toekap. “Djy het hom uitgebail as hy moes gaan bandiet. Kyk, nou lê Kanniedood daar dóód in sy kis. “By the way, watter regdenkende mens noem homself ‘Kanniedood’? Dis mos bad luck. “Kyk, nou is hy nie meer Kanniedood nie! Hy is nou ‘Kan Dood.’ ” ’n Geproes klink in die middel op. “Ek’t gesê hou djulle bekke as ek praat!” snoer hy die gelag. Hy kyk nou so oor die rouklaers. “Ek wil sommer ’n beroep op ouers doen om te leer van dié begrafnis vandag! “Moetie op djulle kinders se sondes sit nie, asseblief! “Moetie die fout maak wat Kanniedood se ma gemaak het nie. “Ek verstaan sy het die dag van sy dood nog gesê hy is nie ’n gangster nie. “”Maar in die meantime was hy die grootste boef op aarde. “So, wanneer gaan ons kinders leer as hulle fouteer, maar niemand wys hulle op hulle foute nie? “As hulle verkeerd optree, tugtig hulle. Die Bybel leer ons so. “Ons kan nie bekostig om meer Kanniedoods aan die dood af te staan nie. “En ek wil djulle gangsters sommer nou al waarsku – moetie daar in die gravejaart by die teraardebestelling ’n bespotting ko makie. “Djulle het seker al daardie video clip gesien wat viral gegaan het op social networks – daai een van die groep gangsters wat so sabela oor die oop graf van hulle makker. “Julle maak julle laat as julle daai stront vandag daar gaan try. Ek breek djulle bekke een vir een. “Ek weet die duiwel jaag nou vir Kanniedood daar innie warme hel rond met sy drietandvurk, maar ek wil sy oorskot hier op aarde met waardigheid begrawe. “So, ek hoop ons verstaan nou mekaar!” Hier en daar knik ’n paar instemmend. ’n Paar van hulle gluur pastoor Geduldt nog steeds woedend aan, maar weier om enige iets verder te sê, te bang hulle bekke word gebreek. “Oukei, ek is bly ons verstaan mekaar vandag baie mooi,” gaan pastoor Geduldt voort en hy slaan die Bybel oop. “Kom laat ons lees uit Psalm 119 van vers 9 tot 16: Waarmee sal die jongeling sy pad suiwer hou...” Wat dink jy van hierdie storie? Enige voorstelle? SMS na 32369.