NÁ HULLE skandelike nederlaag teen die Glasgow War­riors stuur die Southern Kings weer SOS-seine vir versterkings voor die naweek se Pro14-wedstryd. Die Kings pak Ospreys Saterdag in Wallis in die Liberty Stadion. En voor dié game is daar reeds ’n tekort aan diepte weens beserings. Die Kings se kondisioneringsafrigter, Wayne Taylor, het dít gister bevestig met die slot JC Astle wat sukkel met brongitis. Die stut Rossouw de Klerk het weer sy enkel beseer en albei spelers is op ’n vliegtuig terug na Suid-Afrika. Daarom is die stut Luphumlo Mguca en skrumskakel Sarel Pretorius opgeroep om by die span aan te sluit vir sy volgende wedstryd. Mguca het goed gevaar aan die einde van die vorige Pro14-veldtog en was een van die Kings se sterre aan die begin van die seisoen. Hy moes egter ook weens ’n seer enkel langs die kantlyn sit. Dié sterk, frisgeboude speler is nou gereed om sy plek in die beginspan te gaan terugwen. Pretorius sal gaan vir dekking nadat die skrumskakel Josh Alderman ’n besering in die nederlaag van 0-50 teen Glasgow opgedoen het. “Alderman sukkel so ’n bietjie met ’n stywe dyspier, maar behoort reg te wees vir Saterdag se stryd. As voorsorgmaatreël het ons besluit om Pretorius maar te laat kom,” het Taylor gesê. Herstel Daar was darem so ’n bietjie goeie nuus vir die segelose Kings. Die eerste keuse op skrumskakel, Stefan Ungerer, is weer reg om rugby te speel. Ungerer het verlede week by die span aangesluit nadat hy van ’n besering herstel het. Dit gaan egter meer as net goeie nuus en twee herstelde spelers vat vir die Kings om ’n sege te probeer behaal. Robbi Kempson, afrigter van die Kings, sal sy span moet herinner dat die naweek se game die laaste een sal wees voor ’n lang vakansiebreek in die Pro14-kompetisie tot en met Januarie. Om die seisoen sover met ten minste een sege af te sluit, sal wonders vir die Kings se selfvertroue doen. En wie weet, miskien sal so ’n bietjie van die Springbokke se sukses in die World Cup op hulle afvryf en die manne help om die Ospreys om te dop.