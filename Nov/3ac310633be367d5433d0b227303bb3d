ASHTON. – ’n Klonkie is dood op sy bed aangetref nadat hy glo pille gedrink het. Jemaal Mitchell (3) is in pleegsorg geplaas nog voor die dood van sy daddy, Duane Fortuin (29). Son het nog onlangs berig plaaswerkers het op Duane afgekom nadat hy in die Stormrivier-omgewing vir dood agter­gelaat is. Duane het dae later aan sy wonde beswyk. ’n Moordsaak word tans ondersoek. Die Fortuin-familie treur nog oor Duane se dood, maar Woensdag het die noodlot hulle weer getref: Jemaal is skielik dood. Die familie vertel nadat hulle die doodstyding gekry het, is hulle onmiddellik na die pleeg­ouers se huis toe. Jemaal se ouma Annie Fortuin sê toe die familie na sy liggaampie kyk, was daar ’n wond aan sy kop, en oral oor sy liggaam was vars potblou merke. “Ons het ook verneem dat sy tong geskeur was,” sê Annie hartseer. Volgens die familie het die pleegouers gesê Jemaal het koeldrank van ’n kassie af probeer haal. Hy het toe sy balans verloor en geval. Annie sê die storie klink nie lekker nie. “Jemaal het op sy bed gelê. Daar was ’n boksie pille langs hom. “Daar was merke aan sy liggaam en ’n hou aan sy kop,” sê Annie, nog verdwaas. AO Sylvester Joseph, ’n woordvoerder van die polisie, sê die polisie het ’n boksie Prosana-pille langs Jemaal gevind. Volgens Joseph het Jemaal ook sy kop beseer. ’n Geregtelike nadoodse ondersoek word gedoen.