SIMBA, die leeuwelpie wat vroeër vanjaar in Athlone gevind is, weet dalk binnekort wie sy mamma en derra is. Cops van die eenheid teen georganiseerde misdaad het in Lawrence-straat op die leeuwelpie afgekom nadat hulle ’n tip-off ontvang het. Sulaiman Effendi, Rayaan Simons en Shurud Jacobs is in hegtenis geneem vir die onwettige aanhouding van die welpie. Effendi is die seun van Najwa Dirk. Sy was die vrou van die legendariese entertainer Taliep Petersen, wat vermoor is. Hulle het gister in die Wynberg Landdroshof verskyn op 14 klagte wat verband hou met wetgewing oor die beskerming van wilde diere. Die ondersoekbeampte is in Thabazimbi, Limpopo, om DNA samples te kry om Simba se herkoms te bepaal. ’n Ingeligte bron het aan Son vertel die welpie is afkomstig uit ’n privaat reservaat daar wat nou gesluit het. Effendi, Simons en Jacobs is uit op borgtog van R5 000 elk. Die drie verskyn weer op 13 Februarie in die hof.