DIE Paarl Rocks het Woensdagaand sy wen momentum in die Mzansi Super Liga (MSL) voortgesit toe hy die voorlopers in die reeks, die Nelson Mandela Bay Giants, met 31 lopies in Port Elizabeth geklop het. Jon-Jon Smuts van die Giants het die loot gewen en die besoekers ingestuur om te kolf. Die Rocks se top-5 kolwers Henry Davids, Cameron Delport, Faf du Plessis, James Vince en Sibonele Makhanya het almal ten minste 18 lopies aangeteken maar nie een kon meer as James se 37 aanteken nie. Aan die einde van die Rocks se beurt het die veelsydige Ferisco Adams (23 van 12 balle, 1x4 en 2x6) egter die wilgerlat lustig geswaai. Dit het sy span in staat gestel om 166/7 in hul toegelate 20 boulbeurte aan te teken. Die immergroen bybreek-bouler, Imran Tahir (4-0-19-2) was die Giants se beste bouler. Bjorn Fortuin van die Rocks het ook 'n groot slag geslaan toe hy die gevaarlike Engelsman, Jason Roy, met die eerste bal van die Giants se beurt skoongeboul het. Die Aussie paaltjiewagter- en-kolwer, Ben Dunk (45 van 38 balle, 2x4 en 2x6) het op ’n stadium gedreig om die wedstryd vir die tuisspan te wen maar hy het toe op sy paaltjie getrap net toe die Giants ’n vennootskap benodig het. Die Rocks se boulaanval was skitterend en almal het goeie boulsyfers behaal. Fortuin, Adams, Isuru Udana, Hardus Viljoen en Tabraiz Shamsi het almal twee paaltjies geneem. Adams is as die speler van die wedstryd aangewys. Die Rocks het nou drie westryde in ’n ry gewen en speel Vrydag teen die Tshwane Spartans in Pretoria.