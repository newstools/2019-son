AS die gesigte van die Amerikaanse presidente op Mount Rushmore vervang word met dié op die voorblad van die modetydskrif W se jongste uitgawe, sal niemand moan nie. Mzansi se goue meisie Charlize Theron verskyn saam met die Aussies Nicole Kidman en Margot Robbie op die voorblad. Die drie speel saam in die opspraakwekkende fliek Bombshell wat handel oor verskeie vroue wat die sluier gelig het oor die seksuele wangedrag aan die hande van Fox News se baas Roger Ailes. Ailes is in 2016 in die pad gesteek. Hy is die volgende jaar op die ouderdom van 77 dood. Charlize speel die rol van Fox se voormalige nuusanker Megyn Kelly. Kidman speel Gretchen Carlson wat Fox and Friends aangebied het en Margot speel 'n samestelling van verskeie vroue. Theron sê in 'n onderhoud met W die movie is vir al die dapper vroue. "Ons wil die film met hulle deel. Ons is baie trots daarop en hoop hulle is ook. Ons is trots op hulle. Dis 'n mylpaal-oomblik. Hulle het ons tot by hierdie oomblik van die gesprek gebring wat net nie opgehou het nie en wat jy ookal van hulle dink of hoe jy oor hulle voel, hulle was deel van iets wat die gesprek verander het." 