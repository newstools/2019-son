GEORGE. – Pit bulls het mos ’n slegte naam. Maar een pit bull het onlangs sy eie lewe op die spel geplaas om ’n pofadder te verjaag. Sodoende het hy bes moontlik gekeer dat ’n vier maande swanger vrou gepik word. Dié voorval het hom in die vrou se shack in die Canal informal settlement naby Oudtshoorn afgespeel. Die vrou (38) was besig om vir haarself brekfis te maak toe haar hond al blaffend en bewend instorm. Eers was sy nie seker wat die probleem was nie, maar toe sy langs die tafel staan, sien sy hoe haar brak daar met ’n moerse pofadder fight. Die giftige slang was op pad na die tafel, maar die pit bull het gou gespeel en die reptiel aan sy stert beetgekry en buitentoe gesleep. Die slang het toe besef hy is nie welkom nie en die bosse ingeseil. Gelukkig was die vrou se sesjarige dogter nie by die huis toe slang se kind sy opwagting gemaak het nie. Die vrou is baie lief vir haar brak, want hy beskerm haar en haar dogter teen criminals en enige iets wat in haar jaart inkom – insluitende pofadders. Die somer is ’n besige tyd vir slange in die gebied en volgens inwoners kom slange tot in hulle shacks. Mense word dus aangeraai om Mornay Thysse, die plaaslike slangvanger en brandweerman, te kontak by 044 203 7800.