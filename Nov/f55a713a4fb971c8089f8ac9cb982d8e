“EK HET my allerbeste probeer om Maggie te laat afsien van haar planne om haar man te vermoor. “Ek het haar by meer as een geleentheid gesoebat, maar vandag weet ek sy het iets in haar wat niemand uit haar kan neem nie.” So het ’n netjies geklede Masi­thembe “MJ” January gister getuig. Hy staan saam met Magdaleen “Maggie” Titus, Natasha Stuurman en Justice Mooi in die rondgaande hooggeregshof in Oudtshoorn tereg vir die moord op Preston Titus. Volgens hom was daar tydens hulle affair nooit tyd om oor haar man te praat nie. “En ek sal nooit daaraan dink om iemand dood te maak nie.” January het hierdie week ook getuig dat niemand reëlings met Mooi getref het om te help met ’n kerk crusade einde November in Beaufort-Wes nie. Hy het in sy getuienis gesê hy’t in die vroeë oggendure van 2 Desember 2017 ’n oproep van Mooi ontvang. “Dit was skokkend wat hy my meegedeel het.” Mooi het volgens January aan hom gesê: “Nou luister, ons het die job gedoen wat Maggie wou hê. “Probeer haar nou in die hande kry en sê vir haar om die geld aan te stuur.” Volgens January wou hy by Mooi weet van watter job hy praat, waarop Mooi geantwoord het: “Ons het Maggie se man vermoor.” Mooi het nie gesê wie die “ons” was nie. “Ek wou van Mooi weet of die vrou wat my belowe het dat sy van haar plan sal afsien, werklik laat doen het wat gedoen is.” Mooi het glo ook aan hom gesê hy moet ’n man wees en hy’t hom gewaarsku as hy na die polisie sou gaan, sal hy nie persoonlik met hom afreken nie, maar hy sal “sy mense” stuur. January het getuig hy het ná die oproep nie net vir sy eie lewe gevrees nie, maar ook vir die lewe van sy ouma en susters omdat Mooi weet waar hulle in Port Elizabeth woon. “Dit was ook die tweede doodsdreigement wat ek gekry het. Eers van Maggie en nou van Mooi.” January het verder vertel hy is ná die moord deur Stuurman gevra om haar motor skoon te maak wat voor die moord deur Sixabiso Klip, Mooi en die onbekende Mvusi gebruik is. Tussen al die wynbottels en bierblikke wat hy uit die motor gehaal het, was daar ook ’n leë pepersproei-kannetjie. January het in kruisverhoor deur Maggie se prokureur, Henk Carstens, die hofgangers laat regop sit met sy antwoorde oor hulle verhouding. Volgens hom het hulle eers “in ’n latere stadium” seks gehad. “Nie dat ek wou nie, maar omdat sy die meeste van die tyd daarvoor gevra het.” Hierdie stelling deur January het ’n beroering in die vol hofsaal veroorsaak. Soveel so dat die regter die hofgangers tot orde moes roep.