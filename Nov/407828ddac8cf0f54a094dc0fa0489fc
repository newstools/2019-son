FRANK Lampard, bestuurder van Chelsea, het hulle draw van 4-4 teen Ajax as “malligheid” beskryf. Dié Champions League-groepstryd Dinsdag op Stamford Bridge het iets van alles gehad – opwinding, ag doele, en twee rooi kaarte. Boonop het César Azpili­cueta se doel vir Chelsea – wat deur die VAR van die hand gewys is – ook bygedra tot die fiasko in Londen. “Dit was malligheid,” sê Lampard. “Ek weet ons het al in die verlede ’n 4-4 draw teen Liverpool gehad, maar die rooi kaarte en VAR laat dié stryd uitstaan. “Die VAR is natuurlik die nuwe dier en ons probeer gewoond raak daaraan. “Ek is nie die enigste coach wat daarvan praat nie. “Ander bestuurders praat elke oomblik daarvan,” voeg Lampard by. Dié Chelsea-legende het ook uitgewys dis verblydend om die veggees te sien wat sy Blues-span die laaste tyd weerspieël. “Vat die VAR en rooi kaarte uit die stryd en wat dink ek daarvan? “Ek is oorgehaal. “Dis verblydend om ons gees en karakter te sien wanneer ons agter is. En dis iets waarvan die fans hou. “Ons sal moet opskerp, maar die gees wat ons toon, kan ons na plekke vat,” sluit Lampard af. Chelsea verskuif sy fokus na die Premierliga vir ’n Londense derby teen die onvoorspelbare Crystal Palace. Druk Lampard weet daar is meer as net spogregte op die spel in die derby op hulle tuisveld. “Dis nóg ’n stryd wat baie emosie tot gevolg sal hê. “Maar ons moet probeer om die druk op die voorlopers te hou en niks minder as ’n sege te jag nie,” aldus Lampard. – AP