DIE Bolandse sangsensasie Seridia-Lee hou Saterdag 23 November die show Afrikaans Is Tops. Dit vind plaas in die Bôrdienghuis Teater in Burger­- straat 14, Wellington. Seridia-Lee (42) is in die Paarl gebore en het in Calitzdorp in die Klein-Karoo grootgeword. Ontpop In haar kinderjare het sy gereeld saam met haar ooms om die kampvuur met kitaarbegeleiding Afrikaanse liedjies gesing. Later, onder die vaardige hande van die bekende Sydwell Beziek van die Paarl, het sy in ’n gevestigde sangeres ontpop. Sy sing al die afgelope ses jaar professioneel en tree ook in verskeidenheidkonserte en karnavalle in die Wes-Kaap op. Sy het ook op die Drakenstein Munisipaliteit se jaarlikse Liggiefees gesing. Seridia-Lee spits haar toe op Afrikaanse musiek. Daar sal ook gaskunstenaars in die show wees, insluitend Frederico Grainger, Rodney Goliath, Carl Hendricks, Sydwell Beziek, Lee-Lynn Watson. Die deure word 19:00 oopgemaak en die show begin 19:30. Kaartjies kos R80 per persoon en is beskikbaar by die Bôrdienghuis Teater by 021 873 2786 of bel Joseph Christens by 083 574 9811. Daar is ’n kroeg en pizzas sal te koop wees.