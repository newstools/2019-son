DEAN Elgar se skitterende beurt het gister die Mzansi Super League-wedstryd (MSL) vir die Tshwane Spartans teen die Paarl Rocks gewen. Elgar, wat meer bekend is vir lang beurte in toetskrieket, het ’n onoorwonne beurt van 88 gespeel wat hom die toekenning vir speler van die wedstryd besorg het. Hy het 60 balle getrotseer en 7 viere en 2 sesse gemoker. Hy is skitterend bygestaan deur sy kaptein, Heinrich Klaasen (31*), wat slegs 13 balle getrotseer het. Faf du Plessis, Paarl Rocks-kaptein, het vroeër die loot gewen en besluit om te kolf. Henry Davids (30) en Cameron Delport (19) het ’n openingsvennootskap van 41 aangeteken voordat Delport en Du Plessis (0) kort ná mekaar geval het. Davids het goed gelyk voor dat hy verkeerdelik uitgegee is. Hy wou ’n reverse sweep van Morné Morkel af speel, maar die bal is van sy arm af na die paaltjiewagter gedeflekteer. Klaasen se paaltjiewagter, AB de Villiers, het ver na regs geduik om die “vangskoot” te voltooi, maar die TV-kykweer het gewys die bal het van Davids se arm af gekom. Die res van die Rocks se beurt het aan die Engelsman James Vince behoort. Hy het die Spartans se aanval aan flarde geslaan en uiteindelik ’n onoorwonne 86 van 53 balle aangeteken. Sy warrelwindbeurt het 8 viere en 2 sesse ingesluit. Dit was Vince se eerste wedstryd vir die Rocks nadat hy hom Donderdag uit Nieu-Seeland by die Paarliete aangesluit het. Hy en die Rocks se ander internasionale speler, die Sri Lankaan Isuru Udana, het die Spartans swaar gestraf met ’n vennootskap van 52 van net 18 balle om die sesde paaltjie. Dit het die Rocks in staat gestel om ’n goeie telling van 186/6 in hulle toegelate 20 beurte aan te teken. Morkel (4-0-24-2) was die Spartans se beste bouler. Die Protea-toetskolwers Dean Elgar en Theunis de Bruyn (42) het die Rocks van meet af aan onder druk gesit met ’n stewige vennootskap van 104 om die eerste paaltjie. AB de Villiers (19) het gedreig om die wedstryd vir die Spartans te wen, maar hy is deur die entoesiastiese Tabraiz Shamsi uitgehaal. Klaasen en Elgar se onoorwonne vennootskap van 55 van 18 balle het egter die Spartans deurgedra. Die Rocks se volgende wedstryd is Vrydag op Bolandpark teen die Jozi Stars.