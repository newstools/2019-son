IS DIE voormalige Orlando Pirates-speler Thabo Ra­khale die Chilli Boys se antwoord om Kaizer Chiefs te stuit? Chippa United pak die Ama­khosi vandag in die Nelson Mandelabaai Stadion. Dié sit ná nege wedstryde vyf punte bo Mamelodi Sundowns. Die Oos-Kaapse span is steeds op soek na sy eerste oorwinning in die Premiersokkerliga. Hy is heel laaste (16de) op die log. Skietgoed Chippa se breier, Norman Mapeza, het gesê Rakhale is beskikbaar. Hy was nog beseer ten tyde van die kwarteindwedstryd teen Mamelodi Sundowns in die Telkom Knock­out. Mapeza het gesê: “Ons het ’n paar beserings gehad. “Rakhale is terug en Mzikayise Mashaba is amper reg. Ons sal vandag op die laatste besluit of ons hulle kan gebruik.” Hoewel Mapeza nie al sy skietgoed beskikbaar het nie, dink hy nie Chippa moet net sit en verdedig teen die gevaarlike Chiefs nie. “Dit help nie ons sit en wag net nie. Chippa moet ongelukkig punte kry. Ons kan dit net doen deur wedstryde te wen. Daarom sal ons heel moontlik ’n baie oop wedstryd speel.” Die breier sê as sy spelers die intensiteit behou van hulle wedstryd teen Sundowns, sal hulle ’n goeie kans hê om die Amakhosi ’n goeie wedstryd te gee. “Ek sal graag met dieselfde span wil speel om momentum te bou, maar as gevolg van beserings kan jy nie. So, die manne wat gaan speel, moet net toegewyd wees en hard werk. As hulle dit doen, kan ons wen.” Mapeza dink ook Chippa se ondersteuners moet gelukkig gemaak word. “Die ondersteuners kom na elke wedstryd. Ons wil hulle graag gelukkig maak deur ’n span soos Chiefs te klop – en dit boonop in die Nelson Mandelabaai Stadion. “Ons gaan dus alles gee.”