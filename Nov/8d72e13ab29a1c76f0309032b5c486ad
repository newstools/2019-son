DIE verhoor van drie mans wat teregstaan op ’n rits klagte, waaronder ’n dubbele moord, begin vandag in die Baaise hooggeregshof. Die beskuldigdes is Daniel­son Darries, Euwin Bardness en Furdo April – almal 24 jaar oud en van Helenvale in die Baaise Northerns. Behalwe die dubbele moord staan die beskuldigdes ook tereg op ses klagte van poging tot moord en ’n klag van die onwettige besit van ’n vuurwapen en ammunisie. Hulle sal na verwagting vandag pleit. Die beskuldigdes word daarvan verdink dat hulle Linton Tobie en Justin Kariem Valentine op 23 September 2017 in Helenvale doodgeskiet het. Die klagstaat lui dat Tobie op 23 September 2017 ’n passasier was in ’n rooi Caddy-bakkie met die registrasienommer CHZ 870 EC. Vyf van die klaers was ook passasiers in die bakkie. Op die noodlottige dag het die bakkie in Helenvale op die hoek van Pottsweg- en Pienaarstraat stilgehou. Weggery Die beskuldigdes – wat aan die ander kant van die pad gestaan het – het toe verskeie skote op die insittendes gevuur. Toe die bullets begin fly, het die bakkie van die toneel af weggery. Tobie is toe na die Living­stone Hospitaal geneem. Daar is hy dood verklaar. ’n Nadoodse ondersoek deur dr. Gregory Hanslo het aan die lig gebring Tobie het gesterf as gevolg van ’n skietwond in die rug. Volgens die staat het die beskuldigdes met ’n gemeenskaplike doel opgetree. Luidens die klagstaat het Valentine en nog ’n persoon dieselfde­ dag in Pienaarstraat in Helenvale gestap. Dis toe dat die beskuldigdes Valentine genader en verskeie skote op hom en die persoon by hom afgevuur het. Valentine is in die proses getref. Hy is na die Livingstone Hospitaal vervoer, waar hy later dood verklaar is. ’n Nadoodse ondersoek deur Hanslo het aangedui Valentine het gesterf weens ’n skietwond in die bors. Johan van der Spuy het gister op rekord gekom vir Darries nadat hy sy aanvank­like lawyer, Xolile Bodlo, se mandaat beëindig het. Van der Spuy het gister met sy kliënt gekonsulteer. Die beskuldigdes bly in aanhouding. Adv. Mark Driman kla aan.