DAAR is geen DNS-getuienis voor die hof nie. Geen bloed is in die motor gevind nie. Die dokter kan ook nie sê wat die oorsaak van dood was nie. So het James Riley, law­yer, Vrydag in sy slotbetoë in die Baaise hooggeregshof gesê in die moordverhoor van Khanyiswa Zinco (27), Unathi Mxazi (19), Khayalethu Lubisi (26) en Mvuzo Jack (25). Hulle pleit onskuldig op klagte van sameswering om te roof met verswarende omstandighede, roof met verswarende omstandig­hede en moord. Opbreek Dit was nadat die lyk van Unathi Bless in September 2017 langs die Ou Uiten­hage-pad gevind is. Bless was ’n getroude man en het ’n affair met Zinco gehad. Zinco was in daardie stadium in ’n liefdesverhouding met Jack. Sy het vroeër getuig Jack het daarop aangedring dat sy en Bless opbreek. Volgens Zinco het Jack haar gedwing om Bless te bel en te reël dat hulle by sy (Jack se) huis ontmoet. Riley, wat Jack verteenwoordig, het gesê as die beskuldigdes Bless wou vermoor het, hoekom sou hulle hom na Jack se huis lok? Volgens Riley is daar tog alternatiewe. Hy het verduidelik die afleiding kan gemaak word dat Bless gelok is omdat hy gedink het hy en Zinco gaan seks hê. Riley het gesê toe Bless se broek reeds afgetrek was, het hy in skok gegaan toe die beskuldigdes by die kamer ingestap het. Volgens Riley was alles in daardie stadium net te veel vir Bless. Riley het gesê die hof kan nie bevind die beskuldigdes kon voorsien het Bless sou uitpass toe hulle by die kamer ingestap het nie. Hy het gesê Bless kon ’n bloedklont gehad het. Volgens Riley lui mediese getuienis dat Bless se gebreekte ribbes toegeskryf kan word aan CPR en die beskuldigdes het hom in ’n stadium laat val. Zinco en van die ander het CPR op Bless toegepas. Riley het gesê in die lig hiervan is dit duidelik dat ander afleidings gemaak kan word oor die gebreekte ribbes. Hy het die hof herinner dat die slagoffer nie kopbeserings gehad het nie. Hy het verduidelik dat as Bless met ’n mes gesteek is met die bedoeling om hom te vermoor, moes daar baie bloed gewees het. Geweld Volgens Riley is Bless met die mes geprik bloot om te check of hy nog lewe. Hy het gesê al is Bless vasgebind, dui dit nie op moord nie. Volgens hom was dit ’n rooftog wat skeefgeloop het. Zinco se lawyer, Khaya Saziwa, het gesê daar is geen bewyse van geweld in die kamer waar Bless gekonfronteer is nie. Hy het gesê Zinco was nie eens in die kamer toe die ander beskuldigdes daar ingestap het nie. Volgens Saziwa is dit hoogs onwaarskynlik dat Zinco geweet het Bless sou sterf. Mxazi se lawyer, Eric Skepe, het gesê sy kliënt het die kar bestuur en het nie geweet ’n lyk gaan gedump word nie. Volgens Skepe het Mxazi nuuskierig geraak en gesien ’n “item” is in ’n kombers toegedraai nadat hulle stilgehou het. Skepe het gesê daar is geen getuienis dat die slagoffer se kop nie toegemaak was nie. Volgens Skepe kon dit enige iets gewees het wat toegedraai was. “Hoekom sal hy (Mxazi) dink dis ’n lyk?” Volgens Skepe was sy kliënt­ ten tyde van die voorval jonk en het hy geact op die instruksies van Jack. Lubisi se lawyer, Xolile Bodlo, het in sy slotbetoë gesê die staat kan nie bewys sy kliënt het die bedoeling gehad om Bless te rob nie. Bodlo het gesê Lubisi het bloot na Jack se huis gegaan toe dié hom genooi het vir drinks.