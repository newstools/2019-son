’N SNOTNEUS van 17 verskyn vandag in die Wynberg Landdroshof omdat hy na bewering ’n kind verkrag het. Die voorval het na verneem word Woensdagaand in Parkwood gebeur. Die bewering is dat die laitie ’n meisie (8) in haar ouerhuis verkrag het. Die kind se ma was winkel toe en het haar by haar maatjies gelos wat buite gespeel het. By haar terugkoms het sy die twee in die huis betrap. Die ander maatjies was nêrens te vinde nie. Die kind het haar panty in die hand gehad. Sy het die volgende dag die kind na die kliniek geneem en daarna ’n saak by die Grassy Park-polisie gaan maak. ’n Dokter het bevestig dat die kind verkrag is. Die seun is glo oorspronklik van Caledon en woon die laaste ruk in Parkwood. Omgekrapte inwoners wat van die voorval gehoor het, het die seun die volgende dag by sy ouerhuis gaan haal. Hulle het hom daarna erg aangerand en na die polisiestasie geneem. ’n Polisiewoordvoerder, Siyabulela Malo, bevestig die voorval en sê die saak word tans ondersoek.