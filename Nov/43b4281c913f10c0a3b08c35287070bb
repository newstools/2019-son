ROBERTSON. – Sowat 300 mense hier is oor ’n paar dae dalk dakloos. Dis oor die government hulle voorwaardelik kennis gegee het om hulle huise te ontruim. Die inwoners van die Bosbou-woonbuurt sê hulle is onlangs per brief in kennis gestel dat hulle voortaan maandeliks huur sal moet betaal. Die geskokte inwoners sê dis ná byna 70 jaar waarin die government nooit huur gecharge het nie. Die mans het almal destyds vir die departement van bosbou gewerk het. Deesdae werk net vier van die mans nog vir die departement. Die ander is intussen oorlede of met pensioen. In die briewe word aan hulle gestel dat hulle ’n huurooreenkoms met die staat moet aangaan. Indien nie, beteken dit hulle moet skoert. Die meeste van die inwoners kan dit nie bekostig nie, en sit nou met die hande in die hare. Magrieta Scheepers (66) sê na aan trane dat haar oorlede man sy hande byna stukkend gewerk het vir bosbou. Scheepers wonder hoekom hulle nou skielik R1 900 per maand moet opdok vir huur. “Ek kry net Sassa pay. So, hoe gaan ek huur betaal én myself onderhou?” wil sy weet. Haar buurvrou Lena Jacobs (41) het ná haar pa se dood in die huis aangebly. Jacobs sê ontsteld: “My pa het ook jare vir bosbou gewerk. “Ek en my drie kinders, wat ek alleen grootmaak, het in die huis aangebly.” Sy sê as sy die huis moet leegmaak, weet sy nie waarheen sy en haar kroos kan gaan nie. Die inwoners het Vrydag ’n meeting gehou. Hulle het toe gesê hulle soek dringend hulp. Hulle meen dis omdat die uurglas nou leegloop nadat hulle die briewe gekry het. ’n Gemeenskapsleier, JJ van Rooyen, staan die mense nou by in dié tyd. Van Rooyen sê hy en ’n komitee sal veg daarvoor dat die huurkontrakte nietig verklaar word, en sodoende verhinder dat die inwoners hulle huise verloor. Reguleer Die departement van vervoer en openbare werke se kommunikasiehoof, Jandré Bakker, het egter ’n rede verskaf vir dié verandering. Bakker sê die departement gaan die wonings nou reguleer deur die aangaan van huurkontrakte met die inwoners. Hy verduidelik: “As deel van die proses van die regulering van behuising moet die bewoners aangemoedig word om as verantwoordelike burgers hulle huurgeld vir hulle behuising te betaal.”