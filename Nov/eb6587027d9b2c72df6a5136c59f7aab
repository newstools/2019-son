’N BAILOUT vir Saldanha Steel is geregverdig. Só sê die South African Social and Economic Development Forum (SASEDF). Dít volg nadat Saldanha Steel se moedermaatskappy, ArcelorMittal South Africa (Amsa), Maandag gesê het hy gaan dié fabriek van produksie na instandhouding afgradeer. Son het vroeër berig dié afgradering sal lei tot die retrenchment van byna 1 000 werknemers. Dít het gekom ná jaar op jaar se finansiële verliese wat honderde miljoene beloop. Sammy Claassen, ’n SASEDF-woordvoerder, sê: “Die regering kan nie die sluiting van Saldanha Steel toelaat om voort te gaan nie. “Want dit gaan lei tot sosio-ekonomiese vernietiging en werkloosheid vir duisende in die bedryf. Red “Dit het ’n groter effek as net op Saldanhabaai. Dink aan die baie kontrakteurs en hulle werkers. Dink aan die baie workshops, verskaffers van goedere en dienste en die permanente en tydelike werkers wat van Saldanha Steel afhanklik is. “Saldanha Steel kan nie sy deure toemaak nie. Ons verwerp die sluiting ten sterkte. “Kom ons red Saldanha Steel. ’n Bailout vir Saldanha Steel is geregverdig.” Die regering het die laaste 10 jaar staatsmaatskappye soos die SAL en Eskom gered teen miljarde rande. Intussen het Kumba Iron Ore, een van Saldanha Steel se verskaffers, gister sy sales guidance aangepas. Claassen doen ’n beroep op die publiek en organisasies om Dinsdag ’n betoging buite Saldanha Steel te ondersteun. Dit begin 12:00. “Ons sal aan pres. Cyril Ramaphosa, die minister van handel en nywerheid, Ebrahim Patel, en die CEO van Amsa skryf,” sê hy. “Ons gaan hulle na ’n dringende vergadering uitnooi om die toekoms van Saldanha Steel te bespreek.”