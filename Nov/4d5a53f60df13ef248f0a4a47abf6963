JP Duminy se ontydige dyspierbesering laat die Paarl Rocks met ’n effense tameletjie voor hulle wegwedstryd dié week teen die Durban Heat. Die Paarliete het die volgende paar dae net 14 spelers tot hulle beskikking. Die veel­sydige Duminy (35) is die res van die Mzansi Superliga buite aksie. Voorkeure Om ’n plaasvervanger van soortgelyke gehalte te kry, is nie so maklik soos wat ’n mens sou dink nie. Volgens ’n ingeligte het die Rocks reeds vir Krieket Suid-Afrika en die plaaslike reëlingskomitee ingelig oor hulle voorkeure vir ’n plaasvervanger. Daar word betroubaar verneem Eoin Morgan van Engeland is die Rocks se nr. 1 target. Morgan is ’n eksplosiewe middelorde-kolwer. Hy het die Engelse ’n paar maande gelede na die World Cup-kroon gelei. Die hotklou (33) het die vermoë om enige boul-aanval aan flarde te slaan. Sy loopbaantref-tempo van 135,7 in T20’s getuig hiervan. Hy kan dus ’n groot trekpleister vir die Paarliete wees. Daarby is hy ’n skitterende veldwerker in die binnekring. Sy ervaring as kaptein kan ook vir Faf du Plessis van groot hulp wees. Daar is een groot struikelblok: Morgan toer tans saam die Poms in Nieu-Seeland. Sam Billings is self op daai toer en hy is dus ook nie beskikbaar nie. ’n Ander Engelsman, Samit Patel, en Mohammad Hafeez van Pakistan is ook moontlike plaasvervangers. Tuis Die oud-Protea Rilee Rossouw is volgens Son se bron ook ’n kandidaat. Die feit dat hy volgens die informant tans in Bloemfontein is, kan in die Vrystater se guns tel. Die Rocks speel Donderdag in Durban teen die Heat en Sondag tuis teen die Tshwane Spartans. Nóg ’n Engelsman, James Vince, sluit hom vandeesweek by die Rocks aan. Hy sal beskikbaar wees om teen die Heats te speel.