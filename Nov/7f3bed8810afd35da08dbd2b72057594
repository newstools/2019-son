HANDRE Pollard is Dinsdag amptelik aan sy nuwe spanmaats by Montpellier bekendgestel. Pollard het Sondag na Frankryk vertrek waar hy tot 2022 deel van die Franse klub gaan wees. Frans Steyn, wat saam met Pollard deel van die Springbokspan was wat die Wêreldbeker gewen het, het ook by sy Montpellier-spanmaats aangesluit. Pollie, soos hy die afgelope sewe jaar by die Blou Bulle bekendgestaan het, het op Instragam sy lojale ondersteuners gegroet. "Ons het die wonderlike voorreg gehad om die afgelope sewe jaar in Pretoria te spandeer. Kon nuwe vriende maak en verhoudings bou wat 'n leeftyd gaan hou. Dankie aan elke liewe persoon wat 'n positiewe invloed op ons lewens gehad het. Tyd vir die volgende hoofstuk," het hy  geskryf. Pollard het Dinsdag 'n foto opgelaai waar hy met die Montepellier-trui pronk. Daarby het hy geskryf dat hy nie kan wag om te begin speel nie. 