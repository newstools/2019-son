DIE alumni van die Bergrivier Sekondêre Skool in Wellington het op 8 November by ’n gala event ’n beroep gedoen op ou leerders om betrokke te raak by die skool en ’n verskil in die gemeenskap te maak. Dit was ’n spoggeleentheid op die Kronenburg Estate tussen Wellington en die Paarl. “Die aand was ’n reuse-sukses en ons sien uit na groot dinge by die skool,” vertel die voorsitter, Lance van Eeden. Topkunstenaars in die musiekbedryf soos August West, Mujahid George, Krista Jonas, Jonathan Rubain, Anslin Gysman van The Voice SA en Zane Meas was van die gaste wat die aand spesiaal gemaak het. Meas het ’n hartroerende toespraak gelewer en die leerders geprys vir die verskil wat hulle in die gemeenskap maak. Die gehoor het spontaan gedans en behoorlik lekker gekuier. Die skool spog met oudleerders wat groot naam gemaak het, onder andere dr. Marlene le Roux, profs. Daan Cloete, Mary-Anne Plaatjies van Huffel en Michael le Cordeur, Francois Davids en Cornal Hendricks.