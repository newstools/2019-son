“ONS wil ’n glimlag op die kinders se gesiggies sit.” So vertel Dillan Philander van die Paarl wat Kersgeskenke en lekkernye vir klein kankervegters wil gee. Hy is die organiseerder van die Little Cancer Fighters Charity se Christmas Event Sondag by die Eben-Haëzer Estate in die Paarl. Hy sê dis ’n groot vreugde om uit te reik en ’n verskil in die gemeenskap te maak. “Die nood is so groot in ons gemeenskappe, maar as ons hande vat, kan ons die wêreld ’n beter plek maak.” Die akteur Rich­ard September, wat die rol van “Bennie” in die gewilde sepie Suidooster speel, sal die spesiale gas van die dag wees. Philander sê: “Ons is opgewonde, want dis op ’n tyd van die jaar wanneer ons moet omgee en uitreik, veral na kinders wat aan kanker ly. “Daar is soveel om voor dankbaar te wees. “Ons moet toelaat dat die liefde van die Here deur ons werk om ander te seën­.” Die gas­kuns­tenaars sluit Deonechia Kilowan, Nita Hendricks en Connie Bailey in. Die show begin Sondag 14:00 en ’n offerande sal opgeneem word.