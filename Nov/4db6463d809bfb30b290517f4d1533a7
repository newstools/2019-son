DIE familie van ’n buurtwaglid en sakeman van die Strand wat drie maande gelede koelbloedig afgemaai is, soek antwoorde rakende dié raaiselagtige dood. Darryl van Reenen (46) was die eienaar van Blue Ribbon-brood se verspreidingsfabriek in die Strand. Hy is op 27 Augustus by dié fabriek in die kop geskiet. Die polisie het kort ná die voorval gesê Van Reenen is in ’n sakeroof doodgeskiet. Van Reenen en sy vrou, Mandy, is van Gauteng en het die laaste jare in Kaapstad gewoon. Die twee het in 2016 getrou. Dit was Van Reenen se tweede huwelik en sy vrou, Mandy, se derde een. Aaliyah Van Reenen (20), Van Reenen se dogter uit sy vorige huwelik, sê die polisie het hulle verwittig dat die ondersoek afgehandel is. “Maar niemand is nog in hegtenis geneem is nie.” In ’n post op haar Facebook-blad vaar sy uit: “My pa was nie net ’n goeie man nie. Hy was great. Hy was in elke opsig van sy lewe ’n leier. Dit word al Kersfees en ons as sy familie moet die feestyd sonder hom ingaan.” ’n Familievriend van die Van Reenens sê Van Reenen se killer was bekend aan hom en Van Reenen is met sy eie gun geskiet. “Weke voor die voorval het sy vuurwapen net spoorloos verdwyn en daarna sy selfoon. Dit is steeds vermis. Die koeëldoppie wat op die toneel gevind is, stem ooreen met dié van sy vermiste vuurwapen.” Die vriend meen as Van Reenen in ’n sakeroof geskiet is, moes die rowers alles wat by hom was, ook gevat het. “Hoekom sou hulle sy beursie en juweliersware los?” Op die noodlottige aand het Mandy na bewering haar man omstreeks 18:00 by die fabriek in die nywerheidsgebied afgelaai en weer gery. Die fabriek se alarm het kort ná dit afgegaan, maar toe die sekuriteitsmaatskappy ondersoek gaan instel, het hulle niks ongewoons opgemerk nie. Van Reenen is in die kop geskiet en ’n kontantbedrag van R16 000 is na bewering gevat. “As mens een van jou familielede se lewelose liggaam in sy eie bloed, dieselfde bloed wat deur jou are vloei, sien lê, kan ’n mens nooit weer dieselfde wees nie. Maar tog wil die polisie ons stem wegvat. En al wat hulle sê, is dat die ondersoek in ’n sensitiewe stadium is,” lui Aaliyah se boodskap verder. Mihlali Majikela, ’n polisiewoordvoerder, sê die ondersoek is nog aan die gang. “Niemand is nog aangekeer nie.”