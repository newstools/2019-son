DIÉ eenvoudige resep lewer genoeg vleis vir tien mense. Bestanddele: 2 kg beesborsstuk (beef brisket) 50 ml olyfolie 1 t. sout 1 t. gemaalde swartpeper 2 uie, opgekap 2 knoffelhuisies, gekneus en opgekap 25 ml paprika 1 blikkie gekapte tamaties 50 ml worcestershiresous 50 ml blatjang 25 ml balsamiese asyn 25 ml bruinsuiker 1 koppie beesvleisaftreksel 1 bier of appelwyn (dit sal seker cider op die verpakking sê) Vir die slaai: 1 komkommer, in die helfte gesny en opgekap 1 rooi-ui, opgekap 1 t. sout 50 ml rooiwynasyn 50 ml suiker Om mee op te dien: 10 vars broodrolletjies Metode: 1. Sny die borsstuk in drie of vier hanteerbare stukke. 2. Verhit 25 ml olie in jou potjie en braai die borsstuk op al sy kante bruin. Die maklikste manier om die vleis te hanteer, is met jou braaitang. 3. Gooi die res van die olie nou by saam met die sout, peper, uie en knoffel. Roer die spulletjie rond totdat die uie vir jou lekker lyk. 4. Gooi nou die paprika, tamaties, worcestershiresous, blatjang, balsamiese asyn, suiker, vleisaftreksel en bier of appelwyn by. Meng die spulletjie deeglik en kry die potjie rustig aan die prut. 5. Sit die deksel op en laat prut op medium-warm hitte vir vyf tot ses uur. Dis nie ’n eksakte wetenskap nie. Jy wil hê hy moet oor ’n lae hitte en stadig prut totdat die vleis uitmekaarval. Dit behoort tussen vyf en ses uur te neem, maar dit kan ook gouer wees of langer vat. Mik vir so ses uur. 6. Jy kan af en toe loer en die stukke vleis omdraai. As die potjie droog raak (wat onwaarskynlik is), gooi nog vloeistof soos bier, appelwyn, vleisaftreksel of water by. 7. Jy gaan genoeg tyd hê om ’n klomp ander dinge ook te doen. Maak die slaai deur die komkommer en ui in ’n bak te meng. Gooi die sout, asyn en suiker by, meng deeglik en sit dit vir ’n paar uur in die yskas voordat jy opskep. 8. Terug by die vuur. Nadat hy vyf uur geprut het, toets die vleis om te sien of jy hom met twee vurke uitmekaar kan trek – ons noem dit “pluis”. As hy nog nie wil loskom nie, dan is alles nog nie pluis nie en laat jy hom verder op lae hitte prut totdat die vleis wel uitmekaar trek. Meng al die gepluiste vleis met die sous wat in die potjie oor is. Die gepluiste vleis behoort al die vloeistof op te suig. 9. Pak die gepluiste borsstuk in broodrolletjies en bedien met die komkommer-en-uieslaai. En ... Jy kan die gepluiste borsstuk ook met pikante koolslaai (bladsy 155 in my boek) voorsit of sommer in ’n broodrolletjie met mosterd en mayonnaise.