CHESLIN Kolbe se opgang in wêreldrugby is asem­rowend om te aanskou. Die buksie (26) van Kraaifontein het vanjaar ’n droomseisoen beleef. Hy het dit afgesluit met ’n skitterende drie op die grootste verhoog denkbaar: die World Cup final. Misgekyk ’n Mens sidder om daaraan te dink, maar net 14 maande gelede was Kolbe nie eens ’n Springbok nie. Sy afrigter by die Stormers, Allister Coetzee, het hom misgekyk in sy termyn as afrigter van die Bokke. Sommige het gereken hy is te klein vir toetsrugby. Selfs die voormalige Bok­afrigter Nick Mallett het gesê Kolbe moet vanweë sy lengte van 1,75 m en gewig van 74 kg eerder skrumskakel speel. Kolbe het Kaapstad en die Stormers aan die einde van 2017 se Superrugbyseisoen verlaat en by Toulouse in Frankryk ’n kontrak gesluit. Daar het hy vinnig helde­status bereik met sy dartel­lopies, spoed en flair. Omdat hy nie meer Superrugby gespeel het nie, is daar van hom vergeet. Daar is nie meer van hom gepraat wanneer mense om die braaivuur Bokspanne gekies het nie. Rassie Erasmus het egter aan die einde van Augustus verlede jaar ’n haas uit die hoed gepluk toe hy Kolbe vir die weg-been van die Rugby Championship gekies het. Hy het sy toetsdebuut teen Australië gemaak. ’n Week later het hy in Wellington teen die All Blacks sy eerste toetsdrie gedruk. Sedertdien het Kolbe in altesaam 13 toetse gespeel en 7 skitterende drieë gedruk. Integrale Hy het vanjaar so goed gespeel, hy was een van die benoemdes vir World Rugby se gesogte prys vir speler van die jaar. Sy spanmaat Pieter-Steph du Toit het dit opgeraap. Kolbe het in die tydperk ’n integrale lid van Erasmus se span geword. ’n Skitterende vleuel soos S’bu Nkosi moes vir hom plek maak terwyl hy herstel het van die enkelbesering wat hom uit die halfeindstryd gehou het. Kolbe het nou hopelik die weg gebaan vir kleiner spelers om ook hulle merk op inter­nasionale vlak te kan maak. ’n Mens kan nie anders as om te dink dat iemand soos Gio Aplon ook vroeër in sy loopbaan sulke kanse verdien het nie.