Vryheidsvegter van Ath­lone skryf per e-pos: ’n Mens kan nie anders as om te wonder wat in ons skole aangaan nie. Waarom gaan kinders nog skool? Is dit nog vir kinders die moeite werd om skool te gaan? Die hele skool system is ’n klug. Kinders het al hoe minder punte nodig om te kan slaag. Dít op sigself is ’n probleem, want watter soort werkers gaan die kinders eendag wees? Wat ken hulle regtig? Kan hulle reg lees en skryf? In die sosiale media word alle woorde mos afgekort. Dissipline is deesdae by die venster uit danksy die government se policy, want die onderwysers kan nie meer die kinders discipline nie. Nou hoor ons gereeld van kinders wat deur kinders by of buite die skool doodgemaak word. Waarom gaan kinders in die eerste plek met wapens skool toe? Het ’n mens dan nie net boeke, skryfbehoeftes, ensovoorts, in die skool nodig nie? En dan is daar die “sataniese kuns” by die private skool Grantleigh. Dat die onderwysers en skoolhoof só iets kon toelaat, is skokkend, om die minste te sê! Hoe kan demoniese goed kuns wees?! Onsedelikheid Geen wonder God het Hom onttrek aan skole en selfs plek-plek in ons land ook nie, want ons verban God al hoe meer orals en bring Satan in. Daarom loop alles in ons land verkeerd. Nou wil die departement van basiese onderwys nog ’n seks-kurrikulum ook volgende jaar inbring en meer onsedelikheid bevorder. Kinders moet so lank moontlik kinders wees. Hulle sê mos: Vroeg ryp, vroeg vrot.