DIT was soos ’n entertainment show toe David “Oompie” Cupido sy beleggers onlangs ná ’n baie lang tyd toegespreek het. Die beloftes is op ’n video vasgevang en in die sosiale media gepost. Al het Cupido gesê dat hy bitter min rente gaan uitbetaal, het die mense omtrént kliphard gelag en hande geklap soos hulle aan sy lippe hang. Cupido het sy beleggers mooi laat verstaan hoe die stand van sake lyk. In die video wat een van die beleggers op die vergadering opgeneem het, sê hy dat hy die baas is. “As ek jou ’n sentjie gee op jou R1 000 is dit baie. So, moenie met my mors nie. “Ek het tot ’n conclusion gekom. Ek is mos die blerrie baas hier. “Ek word deur niemand meer aangejaag nie. “En as jy my lewe wil vat, dan vat jy dit, maar ek bepaal self.” In ’n kennisgewing wat deur Cupido se 4th Power Investments uitgestuur is, kan die beleggers hulle geld binne die volgende twee weke verwag. Cupido was veronderstel om gister in die Kaapse hooggeregshof te verskyn. Deo Labiri (Edms.) Bpk., ’n belegger, het op 29 Mei aansoek gedoen vir ’n likwidasiebevel teen Cupido. Albei partye se prokureurs het besluit om die saak tot volgende jaar uit te stel.