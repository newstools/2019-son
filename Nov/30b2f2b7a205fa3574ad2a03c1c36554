DIE wêreld se bekendste kanon-kolwer, Chris “The Uni­verse Boss” Gayle sal vir die laaste keer in sy roemryke loopbaan in die Kaap in aksie wees. Gayle, wat vroeër al gesê het hy gaan sy uittrede binnekort aankondig, is ’n lid van die Jozi Stars. Die Stars kom vandag teen die Cape Town Blitz in ’n Mzansi Superliga-wedstryd op Nuweland te staan. Dis die tweede keer binne ’n bietjie minder as ’n week dat die twee spanne mekaar die stryd aansê. Die Blitz het die eerste wedstryd met 15 lopies gewen. Die Stars, die MSL-kampioen, sukkel tans om aan die gang te kom. Die sterbelaaide span is steeds segeloos ná twee games. By die Blitz is dinge ook nie perfek nie. Die Kapenaars het Sondag teen die Paarl Rocks lelik slae gekry en ’n nederlaag gaan sake moeilik maak soos die kompetisie vorder. Ashwell Prince, afrigter van die Blitz, het toegegee sy span is deur die Rocks oorheers. Gevaarman Al is Gayle ná twee wedstryde nog nie naby sy beste peil nie, bly hy steeds ’n bedreiging. Prince glo egter Reeza Hendricks, een van die Stars se aanvangskolwers, is die Gautengers se gevaarman. Hendricks is tans die voorste lopiemaker in vanjaar se MSL en spog reeds met 142 lopies. Janneman Malan van die Blitz is tweede met 111 lopies. “Ek dink hulle maak ’n fout om Rassie van der Dussen op nr. 4 te laat kolf. Ek glo ons kan die situasie uitbuit,” het Prince gesê. Die 40-jarige Gayle het tot dusver in twee wedstryde nog net 35 lopies gescore. Hy is net vir ses wedstryde vir die Stars beskikbaar. As die Stars dus die eindstryd sal haal, sal hy nie beskikbaar wees nie. Hy sal deur die veelsydige Shoaib Malik van Pakistan vervang word.