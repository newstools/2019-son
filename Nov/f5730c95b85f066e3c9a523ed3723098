REAL Madrid se superstar Karim Benzema het uitgevaar teen sy Franse Sokkervereniging. Dit volg nadat dié unie se president, Noel Le Graët, bevestig het dat Benzema nooit weer vir Frankryk sal verteenwoordig nie. Le Graët het ook uiteindelik die onsekerheid - wat al vir ’n geruime tyd heers - oor Benzema se internasionale loopbaan aangespreek. Benzema, wat 27 doele in 81 wedstryde vir die Les Blues agter sy naam het, het sy land in 2015 laas verteenwoordig. “Vir my is Benzema ’n baie goeie speler,” het Le Graet gesê. “Ek het nooit sy gehalte gekritiseer nie. Boonop bewys hy die seisoen met Real hy is een van die beste spelers in sy posisie. “Maar sy avontuur met Frankryk is verby,” het die Franse sokkerbaas afgesluit. Dit het Benzema ook nié lank gevat om op Le Graet se uitlatings te reageer nie. Die striker het geskimp hy is gereed om sy rug op Frankryk te draai vir Algerië - sy ouers se geboorteland. Algerië is ook die huidige Afrika-kampioen. “Noël, ek het gedink jy meng nie in met die besluite van die nasionale sokkerspan nie,” het Benzema op sy beurt gesê. “Jy moet weet dis ek, en ek alleen wat besluit wanneer my internasionale loopbaan verby is. As jy dink ek is klaar, laat ek vir ’n ander land speel waar ek geregtig is soos (soos Algerië) en jy sal sien,” het Benzema bygevoeg. Sake lyk bleek of FIFA Benzema se switch sal goedkeur omdat hy reeds vir Frankryk in mededingende wedstryde verteenwoordig het.