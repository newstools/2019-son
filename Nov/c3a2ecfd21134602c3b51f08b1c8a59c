NADAT die nasionale tesourie verskeie briewe aan die Nelson Mandelabaai Munisipaliteit (NMBM) geskryf het, het die ANC-raadslid Rory Riordan geantwoord. Riordan, wat dien op die Metro se komitee vir begroting en tesourie, het einde Oktober sy brief gestuur. Die ANC-hoofsweep, Bicks Ndoni, het Riordan aangesê om die brief namens die komitee te skryf. In briewe wat tussen Junie en Oktober aan die Metro gestuur is, het die nasionale tesourie onder meer gekla oor die Metro-administrasie se gebrek aan begrip vir die wette van munisipale bestuur. In die briewe is ook gesê die Metro se antwoorde op die skrywes is onbevredigend. Die nasionale tesourie het die Metro twee weke gegee om op sy laaste brief van 16 Oktober te antwoord. In die antwoordbrief sê Riordan: “Die brief aan die NMBM was die derde een van die nasionale tesourie en het gelui dat die vorige antwoorde van die NMBM onvoldoende is. Die Metro is 14 dae gegee om voor te berei vir die onttrekking en herroeping van alle oordragte aan die NMBM sedert die begin van die geïntegreerde openbare vervoerstelsel (IPTS) se voorwaardelike toelaag-aansoek.” Die bedrag van die toelaag is R3,2 miljard. Saamgestel Maar Riordan sê in die brief so ’n aksie sal dramaties wees, aangesien dit die Metro sal likwideer en die Metro sal nie sommer daarvan recover nie. In ’n forensiese verslag wat De­loitte & Touche saamgestel het, is uitgewys die IPTS-gelde is nie gebruik waarvoor dit gebruik moes gewees het nie. In die forensiese verslag is voorts bevind die IPTS-toelae is onreëlmatig gebruik vir die betaling van diensverskaffers. Riordan sê die NMBM het toe Gray Moodliar, ’n regsfirma, aangestel om regsadvies te kry. “Die antwoord van die regsfirma was om eerste die siviele sake op die rol te plaas en die hof daaroor te laat besluit, en daarna om die kriminele sake te hanteer. Dié advies is gevolg,” skryf Riordan. Hy voeg by hulle is confident die optrede is in die belang van die NMBM. Aan die einde van die brief het Riordan voorstelle gemaak oor moontlike oplossings vir die Metro se troubles. “Daar word voorgestel dat die NMBM se raad ’n resolusie goedkeur om die volgende remediërende stappe te doen, as dit die spanning sal oplos in die NMBM se verhouding met die nasionale tesourie en die Oos-Kaapse regering,” sê Riordan. Permanent Die voorstelle sluit in dat die Baaise burgemeester, Mongameli Bobani, verwyder en vervang word met iemand wat die raad se vertroue geniet. Hy sê ook die pos van stadsbestuurder moet dringend permanent gevul word, asook die vakante poste van die finansiële hoof­beampte en die uitvoerende direkteure. Nog ’n voorstel is dat die raad ’n kommissie aanstel wat onder meer moet vasstel of enige NMBM-personeel of -raadslede by die polisie moet aanmeld vir kriminele klagte, en ook om uit te figure van wie die nuttelose uitgawes teruggekry moet word. Laastens het Riordan gevra dat die nasionale tesourie genader word oor die moontlike terugtrekking van die onttrekking van die IPTS-toelaag. “Die provinsiale regering van die Oos-Kaap (moet) genader word om te vra dat die artikel 139-ingryping onttrek word in die lig van die remediërende stappe (van die Metro),” sluit Riordan af.