ENIGE eindstryd, veral in rugby, is maar altyd soos om die Lotto te speel: Dis bloot onvoorspelbaar. Die eindstryd van die ses weke lange Municipal Cup is geen uitsondering nie. Ag munisipaliteite van die Tuinroete Distriks­munisipaliteit het aan die reeks deelgeneem. Dit kom môre op die Albertinia-sportterrein tot ’n einde. Dit is hier waar Mosselbaai sy buurman George in die Cup final die stryd sal aansê. Die Mosselbaaiers het boaan die punteleer geëindig. George is tweede. In die Shield final wil die Sentraal-Karoo se manne die lyn in die sand trek wanneer hulle Bitou pak. Blootstelling Hennie Baartman, president van die Suidwestelike Distrikte Rugbyunie, dink die reeks was suksesvol. “In terme van ontdekking van talent is dit ’n reuse­sukses. Die sport het ook groot blootstelling en ondersteuning gekry. “Dit is ’n groot hupstoot vir ons ontwikkelingsprogramme,” verduidelik Baart­man. Die reeks is ’n loodsprogram van SA Rugby. Dit word in samewerking met die onderskeie munisipaliteite georganiseer. Die hoofdoel is om talentvolle spelers van veral laer ligas blootstelling te gee. Ankerspelers Eddie Myners, afrigter van die SWD-Arende, sê hy is opgewonde oor die magdom talent wat hy gedurende die reeks onder oë gehad het.