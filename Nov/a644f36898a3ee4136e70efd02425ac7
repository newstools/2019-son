DIE cops het na bewering Maandag ’n gangster se ouerhuis flenters gebreek toe hulle hom vir ’n dikding se moord kom arresteer het. Lorenzo Langebalie (23) van Eureka Estate in Elsiesrivier is ’n lid van die Horribles, wat deel vorm van die 28’s-tronkbende. Hy word daarvan verdink dat hy Jonathan “Appels” Hein afgehaal het. Hein is in April buite die Tygerberg Hospitaal doodgeskiet nadat hy skietwonde laat skoonmaak het wat hy in ’n ander skietvoorval opgedoen het. Maar Lawrence Lange­balie, Lorenzo se pa, het aan Son gesê toe Hein doodgeskiet is, was sy seun bekeer. Hy sê Lorenzo was daai tyd in ’n rehabilitasie­program by die Victory Out­reach Home. Volgens Langebalie het gemaskerde cops omstreeks 04:00 op hulle huis toegeslaan en hulle soos varke gedra. Hy vertel: “Ek het ’n rumoer hier buite gehoor. Hulle het toe reeds my voorhek afgebreek, want toe staan hulle al by my voordeur. “Hulle het gevra waar my seun is. “Ek het gesê hy is hier binne en hulle moet wag sodat ek die deur kan oopmaak. Hulle het ingekom en gevra waar my seun slaap. “Ek het hulle gewys waar sy kamer is. Toe hulle in die kamer kom, het hulle hom begin slaan. Hulle het my uit die kamer gejaag.” Langebalie sê toe hy die cops vra waarvoor hulle sy kind soek, was hulle baie onbeskof. “Hulle het gesê ek weet mos my kind is ’n gangster en ek het gesê ja ek weet hy is. Die een cop het geweier om my te sê en het net gesê hulle is besig met ’n polisieondersoek. “Die ander cop het gesê iemand het vir hulle gesê my seun het vir Appels doodgeskiet.” Langebalie sê sy seun het self ook aan die polisie gesê hy was al bekeer toe Hein vermoor is en hy weet niks van die moord nie. Sieklik Langebalie is baie teleurgesteld in die polisie se optrede. Hy sê: “Ek was so bang vir hulle. Hulle het met ’n gun op en af in my huis geloop. “Ek is sieklik en was te bang om vir hulle enigiets te sê. Hulle het my gevoel teenoor die polisie verander. Wanneer hulle so doodgeskiet word, kry ek hulle jammer, maar kyk wat doen hulle nou.” Volgens Langebalie het die cops hom ingelig dat sy seun in die Bellville-polisieselle aangehou gaan word. Die polisie het nie gereageer op Son se navrae nie.