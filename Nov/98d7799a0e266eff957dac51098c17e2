DIE Chippa United-breier, Norman Mapeza, sê die verskil tussen spanne soos Kaizer Chiefs en sy Chilli Boys is te groot. Chippa het Saterdag uiteindelik sy eerste oorwinning in die Premierliga (PSL) behaal toe hy AmaZulu met 2-0 geklop het. Voor dit het die Chilli Boys met 0-2 teen die Amakhosi verloor. Volgens Mapeza gaan spanne soos Chippa en AmaZulu altyd sukkel om te oorleef in die PSL. “Die sokker op die veld is nie soseer ’n probleem nie, maar dit kan beter wees as daar na al die dinge van die veld af ook omgesien word soos dit moet. “Die gap tussen die topklubs en die res is net te groot,” sê Mapeza. Ondersteuning Die voormalige Zimbabwiese breier weet nogal waarvan hy praat. Hy was net die tweede Zimbabwiër wat in die Uefa Champions League gespeel het toe hy in die 1990’s vir die Turkse reus Galatasaray uitgedraf het. “Die land se sokker lyk gesond omdat spanne soos Chiefs en Orlando Pirates goeie ondersteuning ontvang en dit op TV gespeel word, maar die waarheid is dat dit net die grootste spanne is wat behoorlike fasiliteite en die regte personeel het.” Volgens die breier gaan kleiner spanne altyd sukkel om te bou. “Dit gaan moeilik wees vir enige klein span om te oorleef en te bou. Ek sê nie dis onmoontlik nie, maar dit moet een van die moeilikste dinge wees vir ’n span soos Chippa om met spanne soos Chiefs, Pirates en Sundowns te probeer meeding.”