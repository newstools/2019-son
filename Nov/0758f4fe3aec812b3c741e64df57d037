'N SENIOR polisieman is Donderdagoggend in die oprit van sy huis in Bishop Lavis doodgeskiet. Die 52-jarige luitenant-kolonel was verbonde aan die Flash-eenheid (eenheid vir vuurwapens, alkohol en tweedehandse goedere). Brig. Novela Potelwa, 'n polisiewoordvoerder, sê die polisieman het na bewering pas om 06:50 in sy voertuig geklim toe daar verskeie skote op hom afgevuur is. "Hy is op die toneel dood," sê Potelwa. Lt. Genl. Sindile Mfazi, waarnemende Wes-Kaapse polisiehoof, het sy medelye met die polisieman se familie gedeel. Mfazi het hom as 'n toegewyde polisieman beskryf. Angus McKenzie, 'n wyksraadslid, het die moord as sinneloos beskryf. - News24