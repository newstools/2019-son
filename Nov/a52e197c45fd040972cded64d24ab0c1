DIE Stormers se World Cup-wenners wil seker maak hulle dra die momentum van die sukses van die rugbyskouspel in Japan oor na die Kaapse franchise. Pieter-Steph du Toit en Herschel Jantjies het gister bevestig hulle gaan volgende jaar hulle loopbane by die Stormers voortsit. Dié twee het gesê hulle gaan als in die stryd werp om die Stormers te help om vir die eerste keer in hulle geskiedenis as die Super­rugby­kampioen gekroon te word. Du Toit, Jantjies, hulle voor­malige Stormer-spanmaat Cheslin Kolbe en Dan Plato, die burgemeester van Kaapstad, het gister die media op ’n nuuskonferensie by die stadsaal in die Moederstad toegespreek. Du Toit is ná die World Cup final as Wêreldrugby se speler van die jaar aangewys. Hy het bevestig hy het sy kontrak met die Stormers vir nog twee jaar verleng. Hy het gister gesê: “Ja, ek het reeds gesign om vir twee jaar by die Stormers aan te bly. “Ons wil graag die momentum wat ons by die Bokke opgebou het na die Stormers oordra. “Hopelik kan ons die ervaring gebruik wat ons in die World Cup opgedoen het en dit met ons spanmaats by die Stormers deel sodat ons dieselfde soort hoogtes kan bereik en dalk ’n Superrugbytitel by die goue World Cup-medalje voeg.” Die 27-jarige hemel­besem wat 2 m in sy rugbysokkies staan en die skaal op 120 kg laat kreun, is die afgelope twee jaar as Suid-Afrika se speler van die jaar gekies. En al is hy nou ook Wêreld­rugby se speler van die jaar, gaan dit geensins sy benadering tot die lewe verander nie. Du Toit het gesê hy gaan steeds in dieselfde klein, vaal Toyota Yaris ry wat hy daagliks gebruik om van sy tuiste op ’n plaas by Riebeek-Kasteel by die oefenveld by die Sentrum vir Uitnemendheid in Bellville te kom. Eenvoudig “Dit is ’n groot eer om as wêreldspeler van die jaar aangewys te word. “My filosofie in die lewe is om dinge so eenvoudig moontlik te hou. “Dit bring my van punt A na punt B. “En dis dieselfde soort mindset wat ek na die speelveld wil bring,” het Du Toit verduidelik.