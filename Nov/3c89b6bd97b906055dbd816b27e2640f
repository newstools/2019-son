SPORTING Stars swem volgende seisoen met die groot visse in die Sasol Vroueliga. Dis nadat Aasif Witbooi, Sporting Stars-afrigter, se span Saterdag silwer gewen het in die Sasol Vroueliga playoffs in Mosselbaai. Stars en die Kaapse span Virgo, wat die eindstryd gewen het, het tot die vroue se topliga in die land deurgedring. Stars is die tweede span van die Worcester-area wat tot die liga deurgedring het. Simunye, wat nie meer bestaan nie, was die vorige span wat dié prestasie vermag het. Dit is nou ook die tweede seisoen agtereenvolgens dat Stars die titel van Cape Winelands ver­ower het. Witbooi reken dis baie lonend dat sy spanlede hulle doelwitte kon bereik. “Ons het baie hard gewerk en baie ingesit. “Ons is baie dankbaar vir ons fans en hulle ondersteuning,” het Witbooi gesê. Eusibio Fynn, die klub se bestuurder, het op sy beurt gesê: “Daar moet ook in ag geneem word dat talle van ons spelers nog op hoërskool is en die meisies moet die balans tussen sport en akademie handhaaf.”