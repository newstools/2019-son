GEORGE. – Die werkloosheidsyfer in die land het rekordhoogtes bereik. Statistieke Suid-Afrika het onlangs aangekondig die werkloosheidsyfer vir die tweede kwartaal van 2019 het 29,1% bereik – die hoogste in 11 jaar. Onder jong mense (15 tot 24 jaar) is dié syfer baie erger: 56,%. Job-vooruitsigte vir die jeug lyk maar bra donker in ons sukkelende ekonomie. Daarom het die werklose Rico Neus (22) maar besluit om self iets aan sy situasie te doen. Miljoene Hy het die kuns geleer om te oorleef deur vuil sneakers en pumps skoon te maak. Dit bring nou wel nie miljoene rande in nie, maar sit iets op die tafel vir hom en sy gesin. Dié bra het graad 12, maar sukkel om werk te kry. Hy het toe besluit om ’n informele shoe wash shop in sy backyard by sy huis in die Lawaaikamp-plakkerskamp te begin. Neus glo die dae is verby toe hulle op die government kon depend vir ’n werk. “Sekere mense kyk neer op wat ek doen, maar die armoede en werkloosheid is ’n werklikheid. Jy moet kreatief wees om te oorleef.” Hy gebruik net Sunlight-seep en borsels om die sneakers te was. Party is vuiler as ander. Dan moet hy langer tyd spandeer om dit skoon te maak. Jy betaal R15 vir die was van ’n paar sneakers. Die bra deel ’n tweeslaapkamer-huis met sy twee sibbe en ’n werklose ma. Die area wemel van drugs, werkloosheid, armoede en drankmisbruik. Neus het met sy bure se tekkies begin. Aan die begin het hulle gelag, want hulle het gedink hy maak ’n joke. Vir sekere mense is hulle sneakers soos onderklere; niemand anders behalwe die eienaar mag daaraan raak of dit was nie, vertel hy. Vrydae en Maandae is sy besigste tye. Vrydae omdat die mense wil uitgaan in die naweek. Neus het die business laat laas jaar begin nadat werk soek nie uitgewerk het nie. Hy’t nou tot van sy spanmaats van die local sokkerklub ingeroep om te help. “Jong mense moet maar hard en diep dink. “Jy kan nie staatmaak op beloftes vir werk nie. “Ek is net bly ek het geleer om beheer van my lewe te vat en hoef nie meer te wag vir government-beloftes nie.”