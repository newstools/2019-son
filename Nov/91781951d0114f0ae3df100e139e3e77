CHRISSY TEIGEN deel ’n bed saam met die sexyste man wat die aarde bewandel. Jip, die sanger John Legend is vanjaar aangewys as die tydskrif People se “Sexiest Man Alive!”, en sy vrou is in die wolke daaroor. Die nuus is bekend gemaak in die jongste episode van The Voice toe Blake Shelton, 2017 se sexyste man, die titel aan sy mede-coach oorhandig het. (Idris Elba was laas jaar die houer daarvan.) John sê aan People die druk van dié titel lê swaar op sy skouers. Grap “Ek is baie opgewonde, maar terselfdertyd ook ’n bietjie bang, want dis baie pressure,” sê hy. “Almal gaan my uitmekaar skeur om te sien of ek sexy genoeg is vir die titel.” Sy model-vrou, wat altyd ’n grap oor iets maak, het eers getwiet: “Ek het groot nuus, en ek wil sterf oor ek dit nie saam met julle kan deel nie.” En toe: “My geheim is uit. My droom om deur die sexyste man gespyker te word, het waar geword! Wat ’n eer!” Sy weet ook goed die titel is ’n helse las. Sy’t getwiet: “Ek kan nie wag dat mense mal raak daaroor dat John die sexyste man op aarde is nie.” Wel, hy is fisiek nie die sexyste man nie, maar ons moet erken: John is sag op die oog, hy kán blerrie goed sing, hy spog met verskeie toekennings – waaronder 10 Grammys – hy is ’n goeie derra en hy is ’n wonderlike hubby. Al daai goeters maak hom dêm sexy!