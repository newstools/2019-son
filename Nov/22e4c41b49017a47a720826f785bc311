DIE Southern Kings sal moet lig loop vir Connacht, veral met terugkerende ster-spelers soos Bundee Aki. Die Kings pak Connacht môre op die Galway Sportsgrounds in hulle laaste Pro14-wedstryd van die jaar. Hulle mik daarna om ook net hulle tweede oorwinning van die seisoen te behaal. As Chippa United dit kan regkry, kan die Kings ook. Die Kings sal egter ervare spelers soos die senter Aki moet tem om ’n oorwinning te behaal. Connacht het op sy web­site bevestig dat Aki een van 16 spelers is wat weer beskikbaar is ná beserings. Dié Ierland-speler, wat in Nieu-Seeland gebore is en al 71 wedstryde vir Connacht gespeel het, onderhandel tans oor ’n verlenging van sy kontrak. Hy het die Devil­’s­­ Own gehelp om sy eerste Pro14-titel in die 2015/’16-seisoen te ver­ower. Andy Friend, Connacht se breier, sê hulle glo Aki word steeds beter, daarom wil die klub hom behou. Friend sê: “Hy was sover fantasties hier en ons voel hy kan nog beter raak. “Hy bied die groep ook baie energie en is baie passievol oor Connacht. So, hy is ’n groot deel van ons toekomsplanne.” Aston Fortuin, die Kings se slot, voel egter hulle sal nie net vir spelers soos Aki moet wakker slaap nie. Moeiliker Fortuin sê: “Connacht hou daarvan om met sy voorspelers te werk. So, ons sal hard moet werk om hulle van die bal weg te hou.” Yaw Penxe, die Kings se blitsige vleuel, is ook terug. Dit kan sake vir Connacht moeiliker maak. Albei groepe maak hulle spanne vanmiddag bekend. Die wedstryd word môre regstreeks vanaf 19:15 op SuperSport se kanaal 201 uitgesaai.