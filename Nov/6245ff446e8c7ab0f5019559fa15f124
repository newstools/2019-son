’N MEISIE (13) is in die hospitaal nadat sy in Hanover Park in bendes se kruisvuur beland het. Zeeneth Genade, ’n laerskoolleerder, is drie keer geskiet en is in ’n ernstige toestand. Dwaalkoeëls het haar in die maag, sy en arm getref. Zeeneth is met ’n motor na die hospitaal geneem. Die voorval het Maandag omstreeks 14:00 in Athburg Walk gebeur toe sy van die winkel af gekom het. Volgens familielede wat verkies om anoniem te bly, is haar toestand ernstig maar stabiel en sy is in die ICU. Volgens sers. Noloyiso Rwexana, ’n polisiewoordvoerder, is ’n saak van poging tot moord geopen en niemand is nog gearresteer nie. Die voorval volg nadat ’n sesjarige seun en sy ouers die naweek in ’n skietery by Parkin Court in Lavender Hill ook gewond is. Verwyder Cayden van Dieman, ’n gr. R-leerder, is in die rug geskiet. Volgens Aysha Abrahams (51) is Cayden se toestand nog ernstig en kan dokters nie die koeël wat in sy rug is, verwyder nie. Abrahams verduidelik: “Die seun se mammie, Michelle van Dieman, is in albei bene gewond en sy pa, Christo (35), is in sy bobeen gewond. “Hulle is tans in ’n stabiele toestand en ons weet nog nie wanneer hulle ontslaan gaan word nie.” ’n Man het Vrydagaand by hulle huis in Parkin Court ingebars en net geskiet. Michelle en Christo het met haar neef en sy vriende in die voorkamer gesit toe die skietery gebeur het. Hulle seuntjie het op die vloer gesit en gespeel. Die gangsters het glo gekom vir haar neef en sy vriende wat aan ’n bende behoort. Altesaam ses mense is in die voorval gewond en niemand is nog vir die skietery gearresteer nie.