'N BEHEERAANKLAER van die Atlantis-landdroshof is Maandag skuldig bevind aan 157 klagte van die besit van kinderpornografie en een van seksuele aanranding. Dawid Lotz (44) het 'n pleitooreenkoms met die staat aangegaan en is Maandag tien jaar tronkstraf in die Parow-streekhof opgelê waarvan drie vir vyf jaar opgeskort is. Kapt. FC Van Wyk, polisiewoordvoerder, sê in 'n verklaring die provinsiale eenheid teen gesinsgeweld, kinderbeskerming en seksuele oortredings is in 2016 ingelig oor 'n persoon by die Atlantis-landdroshof wat in besit van kinderpornografie is. Die eenheid, onder leiding van hul hoof, brig. Sonja Harri, het toe begin ondersoek instel. 'n Lasbrief was bekom om sy kantoor asook sy huis in Malmesbury te deursoek waarna die kubermisdaadeenheid op bewyse beslag gelê het. Lotz is gearresteer en het op 31 Desember 2016 die eerste keer in die hof verskyn.