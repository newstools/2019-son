SPRINGBOK fans in dele van die Nelson Mandelabaai-metro is so teleurgesteld omdat hulle nie Sondag die Bokke gesien het nie, dat hulle leiers besluit het om aksie te neem. Gister het die politikus en gemeenskapsaktivis Christian Martin na die kantore van die Oostelike Provinsie Rugbyunie (OPRU) gegaan om antwoorde te soek. Dit volg nadat die Springbokke se toer Sondag deur die Baai nie voltooi is nie en dele van Uitenhage en die Baaise noordelike gebiede heeltemal geskip is. Martin het summier die OPRU se hekke gesluit en antwoorde geëis. Dit was egter die Suid-Afrikaanse Rugbyunie (Saru) wat grotendeels in beheer was van Sondag se reëlings. Martin en ander Khoi-San-leiers het met hulle kar die ingang van die OPRU se kantore geblokkeer en personeellede kon nie ingaan nie. Martin het toe met André Rademan, die president van die OPRU, en Thando Manana, hoofbestuurder van die OPRU, gepraat oor mense se ongelukkigheid. “Ons was deel van die reisprogram, is so ingelig en het dit nagekom. “Maar nou voel die mense baie teleurgesteld en daarom het ons OPRU toe gegaan om ons misnoeë uit te spreek. “Ons voel ’n regstelling moet gemaak word. Ons wil hê hulle moet verduidelik wat verkeerd gegaan het. Die span moet terugkom.” Martin voeg by: “Hierdie wêreldbeker is selfs groter as 1995 s’n. Dis ons eerste swart kaptein en dis die verteenwoordigendste span wat ons al gehad het. “Nelson Mandela het altyd gesê sport sal mense unite, maar in dié geval het dit mense verdeel.” Rademan het toe gesê: “Laat ek net op rekord sit dat ons nie in beheer was van die proses nie. “Nadat meneer Martin en ander raadslede van die North­erns my gebel het, het ek dit opgeneem met my hoofbestuurder. “In (vorige) vergaderings met die departement van sport en rekreasie het ons gevra dat die noordelike gebiede ingesluit word. “Ons het ook gevra dat sekere dele van Uiten­hage ingesluit word.” Rademan het bygevoeg: “Ek het vanoggend (gisteroggend) met die president van Saru gepraat en hulle het gesê dis ’n unfortunate event. “Ek dink die les wat ons hieruit moet leer, is dat mense moet begin besef die OPRU is die custodian van Oos-Kaapse rugby en moet meer betrokke wees.” Hy het verder verduidelik die hoofbestuurder het in twee vergaderings met Saru die belangrikheid van die besoek aan gebiede soos die Northerns benadruk. Freddie Makoki, die raadsvoorsitter van die sportfederasie van die Nelson Mandelabaai-metro, het gesê die teleurstelling wat hy in die North­erns gesien het, was nie nice nie. Moeilikheid “Ja, dit was ’n goeie event, want dit het al die mense saamgebring. “Maar toe hulle die North­ern Areas en Uiten­hage gemis het – dis waar die moeilikheid begin het.” Die OPRU en Martin-hulle eis dat die Bokke terugkom om die toer te voltooi. Saru is sewe dae gegee om met ’n antwoord vorendag te kom.