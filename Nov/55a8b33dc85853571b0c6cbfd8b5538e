DIT is Manchester United se vierde oorwinning in 12 wedstryde vanjaar, maar een wat dalk die keerpunt in sy sukkelveldtog kan wees. Die Red Devils het Brighton & Hove Albion gister op Old Trafford met 3-1 geklop en daarmee tot die sewende posisie op die punteleer geklim. United staan nou op 16 punte ná 12 wedstryde. Andreas Pereira het Unit­ed in die 19de minuut van die eerste helfte ’n voorsprong gegee toe hy met ’n potshot op die randjie van Hove Albion se doelgebied losgetrek het. Sy spanmaat Anthony Martial het die aanvoorwerk gedoen. Dit was vanuit die staanspoor duidelik dat United alles in die stryd sou werp om voor sy tuisskare ’n positiewe uitslag te probeer bewerkstellig. Gepootjie Die tuisspan het reg van die begin af druk op Hove Al­bion se verdediging geplaas. Die besoekers se Dale Stephens is vroeg ook ’n geel kaart gewys toe hy Unit­ed se Pereira gepootjie het. United se oorheersing het vrugte afgewerp toe Hove Albion se verdediger Davy Pröpper in die 19de minuut die bal in sy eie doelhok gejaag het. Dit het United ’n voorsprong van 2-0 gegee. Die besoekers se Lewis Dunk het egter met ’n kopskoot United se ondersteuners laat sweet toe hy die telling tot 2-1 laat krimp het. Dit het toe gelyk of United soos in die verlede met swak verdediging ’n sege sou wegsmyt. Marcus Rashford het egter vergoed vir die verbroude kanse van vroeër en sy span ’n gemaklike voorsprong van 3-1 gegee. – BBC