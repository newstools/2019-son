ROK, check; skoene, check; hare, check; make-up, check; karre check. Met al dié goeie nuus kan Amber Lodewyk Sonlanders nie genoeg bedank nie. Amber het omtrent lesers se harte sag gemaak toe sy haar storie met Son gedeel het. Ingestroom Sy is ’n topleerder aan die Hoërskool Marian in Elsiesrivier en droom nou al lank van haar matriekafskeid. Maar die geld is min en haar kanse om op 5 Desember na die bal te gaan het skraal gelyk. Maar in minder as 24 uur nadat Lodewyk se storie in Son verskyn het, het die hulp ingestroom. Sy sê: “Dankie, baie dankie aan Son, wat my storie met ander gedeel het. “En dankie aan almal wat ’n hand ingesit het. Julle het sonder om twee keer te dink my droom laat waar word. Nou wag ek net vir die groot dag.” Amber sê sy is steeds opgewonde oor al die hulp. “Dit was ’n groot verrassing vir my, hoe almal net bymekaar gekom het vir my, mense wat my nie eens ken nie. Ek sê weer dankie.” Oor haar rok sê sy almal moet maar tot daai dag wag. “Dis ’n geheim. Dis net ek, antie Rina en die ontwerper wat weet hoe die rok gaan lyk, maar ek is excited.” En al is haar dag om die draai, sê Amber dat haar main fokus op die oomblik op die eksamen is. “Ek het ’n doel in die lewe. Ek gaan dit groot maak. Ek gaan ander soos ek help. So, vir dit moet ek hard werk. “Die matriekafskeid is ’n reward vir my.”