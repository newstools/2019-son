DIE Southern Kings is op soek na oplossings oor hoe om te verbeter voordat hulle volgende Pro14-wedstryd ook in ’n slagting ontaard. Dis nadat die Glasgow War­riors die Kings Vrydag met 50-0 in Skotland vertrap het. Dié keer reis die Kings na Wallis, waar Ospreys hulle in Swansea inwag. Beter Nes die Warriors sukkel die Ospreys ook sover dié seisoen. Die Walliese span het sover nog net een oorwinning in vyf wedstryde behaal. Dis wel een beter as die Kings, wie se breier, Robbi Kempson, sê sy spelers weet presies wat hulle moet doen ná die groot slagting. Kempson sê: “Die spelers weet wat teen Glasgow gebeur het, is onaanvaarbaar.” Hy sê die span gaan onmiddellik begin werk maak daarvan om sy eer te herwin. Kempson sê: “Ons gaan dié week hard werk daaraan om te verbeter, want dinge gaan nie anders wees teen die Ospreys nie: Hulle gaan ewe moeilik wees.” Kempson meen die Pro14 is op ’n hoër vlak as Superrugby en die Curriebeker. Hy sê: “Die spelers weet nou wat dit verg om op internasionale vlak te speel. Daarom dink ek dié jong span moet net aanhou.” Die Ospreys het ook Saterdag verloor. Dit was met 10-20 teen Connacht. Albei spanne sal dus Saterdag beter wil speel.