PATRICE Motsepe is die Blou Bulle se nuwe signing. Nee, dit is nie ’n nuwe speler-aanwins vir die span van Pretoria nie. Motsepe is ’n skatryk sakeman wat ook die eienaar van een van Suid-Afrika se voorste Premierliga-sokkerspanne, Mamelodi Sundowns, is. Die Blou Bulle Maatskappy (BBM) het Vrydag bevestig die bestaande aandeelhouers Remgro en die BBM wat voorheen elk 50% besit het, het hulle aandeel onderskeidelik na 37% en 26% verminder. Motsepe besit nou die oorblywende 37% van die Pretoriase franchise. Sy sokkerklub speel dikwels sy tuiswedstryde op Loftus Vers­feld, die Bulle se hoofkwartier. Willem Strauss was in sy noppies met die nuwe signing. Hy sê: “Ons het baie moeite oor die laaste paar maande gedoen om dit moontlik te maak. Ek is trots om te sê die komiteelede was almal ten gunste van die ooreenkoms. “Ek glo vas private beleggers sal enorme waarde tot ons spel voeg. Die voordele van hierdie ooreenkoms lê nie net vir die Blou Bulle Maatskappy op professionele vlak nie, dit sal ook ’n positiewe impak op ons amateurrugby, op skole, klubs en ontwikkelingsvlakke hê. “Ons is bevoorreg en opgewonde om vennote soos Motsepe in ons hoek te hê.”