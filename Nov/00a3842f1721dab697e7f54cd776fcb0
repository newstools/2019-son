’N VEROORDEELDE huisrower is dié week vir 15 jaar tronk toe gestuur nadat hy vroeër skuldig bevind is. Abongile Bobo (24) is Woensdag in die Baaise streekhof gevonnis. Sy vonnis spruit uit ’n voorval op 14 September verlede jaar. Omstreeks 13:00 die betrokke dag was die 78-jarige klaagster alleen by haar huis in Bathurst-weg in Westering. Die kombuisdeur was toegetrek, maar nie gesluit nie. Sy was erg geskok toe sy Bobo by die kombuis sien instap. Bobo het ’n mes uitgepluk en die slagoffer in die rigting van die slaapkamer gedwing. Toe haar selfoon lui, het hy haar in die badkamer ingedwing. Die bejaarde antie se seun het later tot haar redding gekom. Juweliersware, ’n laptop, ’n selfoon en klere is gesteel. Luidens ’n polisieverslag het die antie se seun haar aanvaller 13 dae later in Lorraine gewaar. Hy het die ondersoekbeampte in die saak gebel en Bobo is in hegtenis geneem. Hy het in aanhouding gebly totdat sy saak afgehandel was. Individue Genl.maj. Thembisile Patekile, bevelvoerder van die Mountweg-polisiegroep, het die deeglike ondersoekwerk en vonnis verwelkom. Patekile het ook inwoners versoek om kennis te neem van scaly looking individue wat in hulle buurt rondhang.