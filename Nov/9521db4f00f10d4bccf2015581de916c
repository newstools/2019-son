LEVERT “Sharky” Seekoei was klaar dood toe ’n ondersoekbeampte op die toneel opgedaag het. So het ’n speurder gister in die Kaapse hooggeregshof getuig oor die gebeure toe hy op 13 September 2012 op die toneel opgedaag het. Dis in die saak waarin hy getuig teen 12 Terrible Jos­ter-bendelede. Hy is tans ’n speurder by ’n plaaslike polisiestasie. Bekende Die beskuldigdes staan tereg op 71 klagte, waaronder moord, poging tot moord en dwelmsmokkelary. Volgens die staatsaanklaer is ene Michael Solomons, ook bekend as China, en Tyrone Constable gearresteer in verband met die voorval. Die speurder het gesê hy het al van China gehoor, en van Constable omdat dié ’n bekende bendelid is. Hy het egter nie geweet dat hulle ge­arresteer is nie, omdat hy nie verder by die saak betrokke was nie. Die speurder het aan die hof gesê hy is ingelig oor ’n skietvoorval in Anreithstraat in Belhar Extention 13. Hy het gesê Seekoei se liggaam was nog op die toneel toe hy daar opgedaag het as aanvanklike ondersoekbeampte. Daar was ook ’n ander man wat beseer was in die skietvoorval. Hy het sowat 10 m van Seekoei af gelê. Die speurder het getuig: “Ek het oorgestap na waar die paramedici besig was om die man te behandel. Hy het ’n skietwond aan sy bobeen gehad. “Ek het hom gevra of hy weet wie hom geskiet het. Hy het gesê hy weet nie.” Sowat ses dae later, het die speurder getuig, is die docket aan ’n ander ondersoekbeampte oorhandig vir nader ondersoek. Die staatsaanklaer het aan die speurder gevra of hy die dag van die voorval enige verdagtes geïdentifiseer het, en hy het aan die hof gesê hy het nie. Die speurder is ook gevra of hy die staat se eerste getuie ken en of hy enige van die ander beskuldigdes in die hof ken. Die speurder het geantwoord: “Ja, hy is voorheen gearresteer. Dit kan wees dat ek hom self gearresteer het.” Hy het ook vir Elton Ely, beskuldige 5, uitgeken. Son het voorheen berig dat die staat se eerste getuie, wie se naam beskerm word, getuig het dat hy en beskuldigde 2, Ismail Ockerts, ’n hit op Sharky uitgevoer het. Gepomp Dis nadat Ginger, nog ’n voormalige leier van die bende, uitgehaal is. Die getuie het getuig hy het Sharky, ’n vermeende lid van die Junior Mafia-bende, een keer in die bors geskiet, maar dat Ockerts hom vol lood gepomp het. ’n Regsverteenwoordiger het die lykskouer se verslag aan hom gewys en gesê sy een skoot strook nie daarmee nie, want Sharky het verskeie skietwonde oral aan die bors nek en hand gehad. Die saak word vandag voortgesit.