AS ’N negejarige het hy inmekaargesak terwyl hy op pad huis toe was van die Laerskool Mowbray Methodist in Kaapstad. Hy het nie geweet wat met hom verkeerd was nie en moes die laaste 50 meter tot by die huis kruip. Die dokters by die Rooi Kruis Kinderhospitaal het osteomiëlitis by hom ge­diag­noseer. Die kondisie was ’n ern­stige infeksie wat ál die bene in sy liggaam aangetas het. Die dokters het sy ouers laat weet dat dit buite die kwessie is vir hom om in die toekoms sport van enige aard te speel. Aflê Ondanks dié setback het dit Herman Richard Gibbs nie gekeer om die odds te defy om voort te gaan om een van die beste naellopers in die geskiedenis van Suid-Afrikaanse atletiek te word nie. Die dokters sou nooit kon raai dat Gibbs in 1971 die eerste naelloper sou word wat die 200 m in onder 22 sekondes op die Suid-Afrikaanse Seniorsportvereniging (Sassa) se skolebyeenkoms sou aflê nie. In dieselfde jaar het Gibbs nóg ’n rekord opgestel deur die 100 m in net 10.5 sek. af te blits. Dié prestasies het egter nie maklik gekom nie. Die 68-jarige is die pa van die voormalige Protea-krieketster Herschelle Gibbs. Sy dogter Lucinda Gibbs het óók Suid-Afrika verteenwoordig, op die tennisbaan. Die appel het nie ver van die boom geval nie en dit is duidelik waar Herschelle en Lucinda se talent vandaan gekom het. Die 68-jarige Gibbs sr. het vandeesweek by sy tuiste in Groenpunt met Son oor sy loopbaan as atleet gesels. Hy vertel: “Ek onthou hoe ek huis toe gekruip het en in die hospitaal geëindig het met die bene van my voet tot by my borskas in gips. “Ek was sewe maande geïmmobiliseer en moes van vooraf leer om te stap en te eet. Ek is net vloeistowwe gevoer en sit nog met lit­tekens op my bene wat sewe duim lank is.” Sy ma, Josie, het nie gehou van die idee van haar kwesbare jong Herman wat sport speel nie, maar sy ouma­,­ (ma Katie) het hom ondersteun. “My ouma het vir my ’n kortbroek van die wit materiaal van die strykplank gemaak. Die broek was só groot dat ons dit ’n ‘talbalbroek’ genoem het. “In die jaar 1961 moes ek die vlag by ons skool se atletiekbyeenkoms op Groenpunt Track dra. Daai broek het baie aandag getrek.” Herman het grootgeword in Mowbray – tot die ouderdom van 13. Weens die Groepsgebiedewet van die apartheidsjare moes Herman en sy broer, Jack, saam met hulle ouers van Mowbray na Bonteheuwel op die Kaapse Vlakte trek. Van 1961 tot 1963 het hy die Methodist Laerskool in Soutrivier bygewoon. Uitblink In st. 8 (gr. 10) moes hy besluit of hy skool gaan verlaat om ’n ambagsman te word. Hy het besluit om aan te bly en vir ’n onderwyser te leer. Dit was egter by die Hoërskool Alexander Sinton in Athlone waar hy as ’n atleet begin uitblink het. Hoërskool-atletiek was destyds in drie afdelings, A, B en C, gedeel. Alexander Sinton het die A-afdeling ses keer gewen. Herman se grootste rivals was die kort, sterkgeboude Ivan Masters van Sinton en die lang Alex Abercrombie van die Hoërskool Harold Cressy. Herman het dié twee in 1968 in die A-afdeling in die 100 m geklop om die Westelike Provinsie op die nasionale skoolbyeenkoms te verteenwoordig. Hy het voortgegaan om die rekordboeke te herskryf en die eerste Sassa-atleet geword wat die 200 m in onder 22 sek. aflê. As ’n student-onderwyser by die Hewat Opleidingskollege is hy aangestel as die afrigter van WP-laerskole, waar hy óók groot sukses behaal het. Ná sy dae as onderwyser het Herman ’n gerekende sport­joernalis geword. 