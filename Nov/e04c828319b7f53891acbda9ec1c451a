’N PLAASARBEIDER wat na bewering sy houvrou doodgeslaan het, wil nou voorgee dit was uit selfverdediging. Joos Booysen (37) het gister in die landdroshof in Clanwilliam verskyn. Hy was geklee in ’n blou oorpakbaadjie met sy naam en “Platklip Boerdery” daarop. Die voorval het Sondag omstreeks 7:30 op die plaas De Hoop in Graafwater gebeur, sê Mihlali Majikela, ’n polisiewoordvoerder. “Die polisie is na die plaas ontbied vir ’n aanrandingsklag. By hulle aankoms het hulle op ’n vrou (48) se lyk in die kamer afgekom. “Sy het verskeie wonde aan haar lyf gehad. ’n Nadoodse ondersoek sal die oorsaak van haar dood bevestig.” Booysen en Anna van der Westhuizen was in ’n saambly-verhouding. Volgens ’n polisiebron sê Booysen nou hy wou hom teen Van der Westhuizen beskerm, “maar hy’t nie eens ’n skrapie van ’n dag oud nie”. Die saak is tot 27 November uitgestel.