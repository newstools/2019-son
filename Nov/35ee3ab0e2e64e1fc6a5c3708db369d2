MOLEFI Ntseki, afrigter van Bafana Bafana, begin sommer vroeg in sy termyn as baas van SA sokker allerhande snert kwytraak. Ntseki het sy eerste toets as Bafana-breier gedruip ná Donderdag se nederlaag met 0-2 teen Ghana in ’n Afrikabeker-kwalifiseringstryd. Hy sê hulle was “ongelukkig” in dié nederlaag teen die Black Stars. Boonop erken Ntseki hy kan nie sy spelers blameer vir hulle poging in die nederlaag op so ’n goor speeloppervlak nie. So, wie se skuld is die eerste doel waar albei Bafana se verdedigers Thomas Partey ’n vet kans gegee het om te laat waai met ’n low drive? Bafana se goalie, Ronwen Wil­liams, is dalk onkant gevang, maar hy moes beter gedoen het om te keer dat die bal die doellyn oorsteek. Maar Ntseki sal nog wys raak. Net soos sy voorgangers help dit nie om Mr. Nice Guy te speel en almal se buddy te probeer wees nie. Die druk laai nou op vir Ntseki om sukses te behaal in vandag se tweede qualifier in die Orlando-stadion in Soweto. Bafana draf uit teen Soedan. Die Falcons of Jediane, soos Soedan genoem word, het São Tomé en Principe met 4-0 verneder. Ntseki-hulle het dié keer geen verskonings nie.