HEIDELBERG. – Die puzzle rondom Nicolin Davids se dood is byna opgelos. Hy is op slag dood toe ’n trok glo oor hom gery en sy skedel verbrysel het. Colin Arendse, ’n onafhanklike polisiewaghond, beweer die trok behoort aan die plaaslike polisie. In ’n skrywe aan die onafhanklike polisie-ondersoekdirektoraat (Opod), minister van polisie, Bheki Cele, en ander polisie-hoës sê Arendse van Davids se harsings is op die toneel opgetel nadat sy lyk verwyder is. Gemors “Die polisie se forensiese span het duidelik daarin gefaal om die misdaadtoneel reg skoon te maak.” Arendse hou vol dat daar met die misdaadtoneel gemors is. Hy beweer die polisietrok wat by die ongeluk betrokke was, was vir meer as 24 uur net weg. En die logboek is nou ook net missing. Arendse sê daar is ook bewerings dat Davids se harsings op ’n ander voertuig se wiele geplant is om die vinger weg van die polisie te wys. ’n Optog is verlede week na die plaaslike cop shop gehou oor Davids se gru-dood. Davids se pa, Hendrik Liebenberg, sê die familie is unhappy omdat die polisie nou sê hulle moet aansoek doen vir die verslag rondom sy dood. Geskors “Waarom beskerm hulle hulle makker?” Rosaline Jansen, een van die betogers, sê hulle soek die stasiebevelvoerder. “Hy was nie daar nie. In ons memorandum vra ons dat die persoon wat verantwoordelik is, geskors word en die plaaslike speurtak van die saak verwyder word. “Opod moet die saak ondersoek.” Volgens Arendse het hy aan Thabo Leholo, direkteur van Opod, geskryf: “Ons versoek dat ’n senior ondersoekbeampte ’n ondersoek na strafbare manslag en dwarsboming van die gereg hier moet kom doen.” Leholo het geantwoord: “Ons speurders is besig met ’n voor­lopige ondersoek.”