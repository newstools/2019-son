COPS het dié naweek in die Baaise North­erns op vier vuurwapens beslag gelê. Dit nadat polisie roetine­ondersoeke gedoen het en ook op tip-offs gereageer het. Kol. Priscilla Naidu, ’n polisiewoordvoerder, sê Vrydag 14:10 was lede van die Baaise lugvleueltak besig met patrolliewerk in Kanniedoodstraat in Jacksonville toe ’n lid van die gemeenskap hulle voorgekeer het. Sy het die polisie meegedeel drie onbekende mans met ’n vuurwapen het haar neef sopas van sy Samsung-selfoon beroof. Die lede het hulle onmiddellik gehaas in die rigting van die vlugtende verdagtes. Die verdagtes is toe op ’n oop stuk veld raakgesien. Al drie verdagtes – 20, 29 en 30 jaar oud – is in hegtenis geneem. Die gesteelde selfoon is teruggevind. Die polisie het ook beslag gelê op ’n .45-kaliber rewolwer en patrone. Die verdagtes word aangehou op aanklag van die onwettige besit van ’n vuurwapen, ammunisie en vermoedelik gesteelde eiendom. Ná ’n deeglike soektog het die polisie op ’n 9 mm-pistool onder ’n groot klip langs die huis afgekom. Die reeksnommer was afgevyl. Niemand is hier in hegtenis geneem nie. Die beslaglegging is gedoen nadat die lede inligting opgevolg het. Naidu sê terwyl die lede by die woonstel ingestap het, het hulle gesien hoe die 20-jarige verdagte die vuur­wapen in ’n jean se sak stop en toe die jean eenkant toe gooi. Beslag is gelê op ’n Browning 6.35 mm-pistool. Die verdagte word aangehou op aanklag van die onwettige besit van ’n vuurwapen en ammunisie. Dié beslaglegging is gedoen terwyl hulle besig was om verdagtes op te spoor. Die lede het drie mans in ’n yard by ’n huis in El Caminostraat, Missionvale, gesien. Volgens Naidu het een van die mans begin wegstap in die rigting van die huis. Die verdagte het ’n swart rewolwer uit sy broek gehaal en dit deur ’n hek by die huis ingegooi. Sy sê iemand binne die huis het toe die vuurwapen opgetel. Lede van die eenheid teen bendes het back-up verskaf. Die vuurwapen is toe gevind waar dit in ’n stukkende tele­visiestel versteek was. Dié reeksnommer was ook afgevyl. ’n Verdagte (20) is in hegtenis geneem en word aangehou op klagte van die onwettige besit van ’n vuurwapen en ammunisie. Al die verdagtes verskyn vandag in die hof.