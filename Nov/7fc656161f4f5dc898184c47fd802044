DIE man wat Dinsdag selfmoord wou pleeg deur voor 'n trein in te spring, het oorleef. Hy het volgens Siyabulela Malo, 'n polisiewoordvoerder, net beserings aan sy bolyf en maag opgedoen. 'n Foto van die 50-jarige man onder die staalwiele van die trein tussen Eikenfontein- en Kraaifonteinstasie is wyd op sosiale media versprei. Riana Scott, Metrorail se woordvoerder, sê hulle het om en by 11:40 ‘n verslag  van die voorval ontvang. Scott sê nooddienste was op die toneel om die beseerde man te behandel. Die selfmoordpoging het veroorsaak dat treine vanuit Wellington deur Stellenbosch moes ry terwyl die ondersoek aan die gang was. Sy sê daar word gereeld veiligheidsveldtogte gehou om sulke voorvalle te voorkom. Malo sê die omstanstandighede rondom die voorval word ondersoek. 