DIE lot van haweloses is lankal nie meer iets wat onder die mat ingevee kan word nie. Hulle kan nie weggewens word nie. Jy kan jou nie meer blind staar teen ’n gebedel by ’n verkeerslig nie. Veels te dikwels word ’n hawelose persoon soos ’n stopstraat in Philippi geïgnoreer. Maar nie by Gold­en Anchor se jeugsentrum in Soutrivier nie. Hier word dit by veral hawelose jeugdiges ingedril dat hulle menswees, drome en ideale ook goud werd is. Golden Anchor gaan uit sy pad om die lewe ’n bietjie makliker te maak vir mense wat elke dag op straat ’n oorlewingstryd voer. Met die feestyd wat om die draai vir ons almal loer, gaan daar gepoog word om dit ekstra spesiaal vir haweloses te maak. Gerald Louw van die Golden Anchor Solid Rock Foundation sê hulle gaan ’n gala-dinee hou om haweloses in hulle gemeenskap te voed. “Die doel van die projek is om die hawelose mense van ’n voedsame bord kos te voorsien en hulle te wys dat daar nog mense is wat omgee.” Een so ’n omgee-mens is Enrico Samson, ’n student wat in die Wood­stock-omgewing woon. Samson sê hy en ’n paar familielede het op ’n dag net besluit om geld bymekaar te gooi en ’n maaltyd vir haweloses te kook. “Dit bring trane in my oë as ek sien hoe kinders saam hulle ouers bedel,” sê Samson. “Hierdie mense is uit hulle blyplekke gegooi en het nie ’n ander keuse as om op straat te gaan bly nie. “As ek saans onder my warm kombers lê, dan lê ek wakker en wonder of die mense op straat oukei is.” Die galadinee vind op 13 Desember by Golden Anchor in Shelleyweg, Soutrivier, plaas. Mense kan die sentrum kontak by goldenanchor81@gmail.com om bydraes te maak of as hulle by projekte betrokke wil raak.