DIE aandag in die Engelse Premierliga het nou skielik verskuif na twee voorma­lige kampioenspanne wat die wêreld tans aan die brand speel. En, nee, dit is nie Liverpool (wat nog nooit die Premierliga-titel gewen het nie) of Manchester City nie. Ook nie Manchester United of Arsenal nie. Dit is Brendan Rodgers se Leicester City en Frank Lampard se Chelsea wat wys hulle beskik oor die spelers wat dié seisoen nog ’n paar groot verrassings kan oplewer. Gevaarlike Sedert die voormalige baas van Liverpool, Glasgow Celtic en Swansea City die leisels by Leicester oorgeneem het, speel dié span weer die soort sokker wat in 2016 die titel aan die Foxes besorg het. En soos destyds onder Claudio Ranieri, is daar weer lewe in die gevaarlike doelskieter Jamie Vardy. Die Engelsman is weer die top-doelskieter in die liga en lei die Leicester-aanval met groot geesdrif. Ná Saterdag se oorwinning was Leicester tweede op die punteleer (met Man City wat nog moes speel). Ondersteuners het weer begin glo ’n miracle soos in 2016 is weer moontlik. Daar is nog ’n baie lang pad om te loop, maar met Rodgers aan die stuur wil dit voorkom of baie goeie dinge nog met Leicester gaan gebeur. Chelsea stuur ook ’n duidelike boodskap aan die res van die spanne in die liga. Lampard het ná ’n wankelrige begin sy span uitstekend reggeruk. Chelsea is nou ses wedstryde onoorwonne in die liga. Met die jong Tammy Abraham wat die bal met reëlmaat in die nette bêre, moet Chelsea met arendsoë dopgehou word. En so gepraat van spanne wat aan die kook is, kan daar nie verby Sheffield United gekyk word nie. As die VAR-stelsel in Engeland ’n bietjie betroubaarder was, kon die Blades­ Saterdag met Tottenham Hotspur klaargespeel het. Die spanne het 1-1 gedraw en Sheffield bly onder die top-spanne. Een ding wat met sekerheid gesê kan word, is dat Lampard en Rodgers nie nou al hoef te worry oor hulle jobs nie. Dieselfde kan beslis nie gesê word van Arsenal se Unai Emery, Man United se Ole Gunnar Solksjaer en Tottenham Hotspur se Mauricio Pochettino nie.