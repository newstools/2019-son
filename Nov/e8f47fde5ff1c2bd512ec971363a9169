STUK vir stuk word die Primêre Skool Green­ville in Bloemendal deur skollies afgebreek. Hulle klim saans deur die dakke, steel elektriese bedrading en skryfbehoeftes, en gooi die klaskamers se ruite stukkend. Deure word oopgetrap en selfs in skooltyd kry dié karakters toegang tot die skoolvelde. Dié Baaise skool kan nie ’n sekuriteitswag bekostig nie en daarom het lede van Bloemendal se sektorpolisie tot hulle redding gekom. Die lede het verlede week ’n oorsigbesoek afgelê. Die meeste van hulle is oudleerders van die skool en dit grief hulle om dit in só ’n toestand te sien. Spaander “Dit brand my hart om die skool so te sien. Toe ek hier was, was dit ’n topskool met dissipline onder leerders,” onthou Lawrence Bosman, sektorpolisielid. Gaby Mechune, ook ’n lid, sê toe hulle gisteroggend die skoolterrein binnestap, het die skollie-elemente wat op die skoolgrond uitgehang het, laat spaander. “Ons grootste worry is die security van die onderwysers en kinders. Ons hoor die gangsters spring oor die fence­ en steel partykeer leerders se skoolsakke,” sê hy. Mechune-hulle het voorgestel dat die sektorpolisie ten minste een aand ’n week in ’n random klaskamer slaap om toesig te hou en die vandale in die act te vang. Die hoof, Frederick Joseph, vertel vandalisme is beslis ’n probleem. Dis blykbaar veral die school dropouts wat die plek so verniel. “Ek het met dié kinders se ouers gaan praat en een het gevra hoekom ons nie spikes op die heinings sit nie,” sê Joseph. Die vraag is eerder hoekom die ouers nie hulle kinders keer om oor die heinings te spring nie, meen Joseph­. Die betrokkenheid van skoolouers laat ook veel te wense oor. “Ons kry baie klagtes oor safety concerns by die skool. Niemand kan ’n beter security guard wees as die gemeenskap self nie. Ons bou klaar ons kinders toe asof dit ’n tronk is. “Dis selfs nog erger vir ’n kind om sielkundig nie veilig te voel nie,” sê Joseph. Madelyn January, die koör­dineerder van die Safer Schools-komitee, sê die skollies breek alles wat hulle by die skool kry. Sondagaand is die kleedkamer se deur ook afgesteel. Ten minste vyf klaskamers kan nie gebruik word nie. Omdat die elektriese bedrading uit sommige klaskamers gesteel is, moet die kinders in onbeligte klaskamers leer. Brian Koert, sekretaris van die skoolbeheerliggaam, sê: “Ons as onderwysers is baie onder druk as gevolg van die dropouts wat ons skool terroriseer. Die ouers skram weg en die onderwysers moet die ma en pa wees. “Baie ouers stel net nie belang nie, en dis asof die skool ’n dumping site vir hulle kinders word.” Mali Mtima, woordvoerder van die Oos-Kaapse onderwysdepartement, sê die OKOD bekyk die saak. “Die departement is totaal en al teen vandalisme van skole se eiendom. Dis soos om kinders van hulle toekoms te beroof.” Hy moedig gemeenskapslede aan om die skool te alle tye te beskerm. Benodig Joseph doen ’n beroep op ouers, maatskappye en die breër gemeenskap om te help met donasies, boumateriaal of selfs net ’n helpende hand. Die skool benodig onder meer nuwe vensters, deure, verf en dakke. Enigiemand kan Joseph by 083 320 1792 bel vir meer inligting.