AS JY by die Here kom, dan vergewe Hy jou, maar nie die gemeenskap nie. Só praat suster Magda Kleyn, hoof van die Tehillah-rehabilitasiesentrum in Elsiesrivier. Kleyn het gepraat nadat een van die pasiënte wat in die sentrum was, Woensdagmiddag in Wallacedene, Kraaifontein, koelbloedig doodgeskiet is. Melvyn Fortuin (34) is omstreeks 18:45 doodgeskiet. Son verneem hy is twee keer in die kop en een keer in die bors getref. Kleyn sê Tehillah se mense is in rou gedompel en hulle harte is stukkend. Sy sê: “Die kliënte huil oor hom. Hy was byna 12 weke in die sentrum en het die kursus op 25 Oktober suksesvol voltooi. “Hy het after care kom loop toe hy Woensdagmiddag doodgeskiet is.” Kleyn sê sy ma het destyds gebel en Fortuin is op 5 Augustus in die sentrum opgeneem. Sy sê: “Hy het ag jaar lank drugs gebruik. “Hy het dadelik besluit om sy lewe om te draai. “Maar nou word hy doodgeskiet. “Mense in die gemeenskap is jaloers as verslaafdes wat hulle lewe omdraai, uitgaan. “Mense wat klaarmaak met rehab, is bang om terug te gaan huis toe. “Hulle word gedreig.” Kleyn sê die samelewing moet sy idees change. “As jy na die Here kom, word jy vergewe,” meen sy. “Die gemeenskap aanvaar jou nie terug nie. Hulle is judgemental. Mense is jaloers as hulle terugkom.” Sy wonder hoekom ons nie mense se nugterheid kan vier nie. “Nou is pasiënte bang om uit rehab te gaan, veral hier, want dan skiet mense left right en centre.” Kleyn sê Fortuin was ’n mechanic wat by die sentrum aan karre gewerk het. Sy sê: “Hy was ’n baie intelligente mechanic en almal was lief vir hom.” Daar is ook sprake dat taxi drivers gedink het hy was ’n Uber driver, en hom daaroor doodgeskiet het. Een van sy twee seuns skryf nou matriek. ’n Polisiewoordvoerder, Mihlali Majikela, het bevestig dat Fortuin in Blaai Crescent, Wallacedene, doodgeskiet is. Enige iemand met inligting kan gerus die polisie se Crime Stop-sentrum bel by 08600 10111.