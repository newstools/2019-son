MONTAGU. – Die begraafplaas hier word nie gerespekteer nie. Vrydag het ’n man sy geliefde se graf gaan besoek en moes geskok sien dat dit oopgegrawe is. Die man verkies om anoniem te bly. Volgens hom het hy die geliefde se graf jare gelede laas besoek. “Toe ek die graf ná al die jare weer gaan besoek, was daar net ’n oop gat waarin daar kledingstukke gelê het,” vertel hy. Volgens hom kon die kis nog duidelik gesien word. “Ek is baie geskok en sal nou reël dat die graf weer toegegooi word. Dan sal ek ook ’n nuwe kruis opsit,” sê die man. Vrydag toe Son die begraafplaas besoek, het drie laities hoeka getry om ’n grafsteen om te stoot. Toe Son hulle konfronteer, het hulle weggehol. Die man sê mense maak van die plek ’n deurgang. Die begraafplaas se omheining is lankal reeds afgesteel. “Mense respekteer glad nie die laaste rusplek van geliefdes nie,” kla die man.