DIE tyd toe die skote klap, toe is hy by ’n birthday-paartie. Só het die vermeende moordenaar Euwen Bardness gister by monde van sy lawyer, Johan van der Spuy, in die Baaise hoog­geregshof gesê. Bardness staan saam met Danielson Darries en Furdo April tereg op twee moordklagte, ses klagte van poging tot moord en ’n klag van die onwettige besit van ’n vuurwapen en ammunisie. Die drie beskuldigdes (almal 25 jaar oud) ontken skuld op ál die aanklagte teen hulle. Hulle word verdink van die skietdood van Linton Tobie en Justin Valentine op 23 September 2017 in Helenvale. Een van die klaers in een van die ses sake van poging tot moord het eergister getuig Darries en Bardness het op hom en Valentine losgebrand terwyl hulle op pad was na ’n skiettoneel elders in Helenvale. Van der Spuy het dit gister aan die getuie gestel dat hy nie die skieters deeglik kon uitken nie omdat alles vinnig gebeur het en omdat dit ’n baie gevaarlike situasie was. Hierop het die getuie geantwoord hy was bang, maar hy het die drie persone wat aangestap gekom het, duidelik gesien. Volgens Van der Spuy is dit sy instruksie dat Bardness op die betrokke dag nie in Darries en April se geselskap was nie. Die getuie het gesê Bardness vertel ’n leuen. Hy het volgehou dat hy Bardness wel in die ander beskuldigdes se geselskap gesien het. Volgens die getuie sal hy Bardness nie implicate as hy hom nie gesien het nie. Van der Spuy het dit toe verder aan die getuie gestel dat die partytjie wat Bardness bygewoon het, op ’n perseel in Hartebeesstraat gehou is. Dié straat is ’n hele afstand van waar die skietvoorval plaasgevind het. Volgens Van der Spuy het Bardness geen skote gehoor afgaan nie. Hierop het die getuie geantwoord: “Hy lieg. Hy lieg.” Volgens Van der Spuy is dit voorts sy instruksie dat sy kliënt eers die Woensdag of Donderdag van die skietvoorval gehoor het tydens ’n casual conversation met April. Van der Spuy het gesê Bardness sê hy ken die getuie van geen kant af nie. Hierop het die getuie gesê hulle is rivals en dat “jy jou vyand moet ken”. Bardness het voorts by monde van Van der Spuy gesê buiten die moontlikheid dat die getuie hom tydens sy uitkenning mis­gis het, weet hy (Bardness) nie hoekom die getuie hom implicate nie. Dien Hierop het die getuie weer volgehou dat Bardness wel op die toneel was. Die beskuldigdes bly in aanhouding. Die saak dien voor waarnemende regter Bulelwa Pakati Adv. Mark Driman is die aanklaer in die saak.