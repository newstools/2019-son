MINSTENS drie mans is die naweek in die Baaise North­erns vermoor. Saterdag 17:15 het die koeëls­ gevlieg in Salt Lake. Volgens kol. Priscilla Naidu, ’n polisiewoordvoerder, het Nealon Warricker (26) sy lewe verloor nadat hy verskeie kere getref is. “Warricker het saam met twee vriende in Coetzeestraat in Salt Lake geloop. Vier mans het hulle toe van die teenoorgestelde rigting af genader. “Warricker en sy vriende het begin hardloop nadat hulle die vuurwapen in die verdagte se hand gesien het. “Die verdagte het Warricker agternagesit en skote op hom afgevuur,” sê Naidu. Hy het verskeie koeëlwonde opgedoen en is op die toneel oorlede. Die twee vriende is nie beseer nie. Die verdagte en die motief is tans nog onbekend. In ’n ander voorval in Bloemendal is Virgil Fortuin (23) vermoor. Daar word beweer dat Fortuin en sy girlfriend Saterdag 21:45 TV gekyk het in sy shack in die Danny Jordaan- informele nedersetting. “Die voordeur was effens oop, maar die veiligheidshek was gesluit. “Iemand het hom (Fortuin) na buite geroep, maar hy het nie gegaan nie. Soos hy opgestaan het, is verskeie skote deur die deur afgevuur. “Hy het twee koeëlwonde in die lyf opgedoen en is op die toneel dood,” sê Naidu. Die verdagte en die motief is tans nog onbekend. Gisteroggend is Fernando Goeda (42) van Helenvale ook doodgeskiet. Hy is in Ambraalstraat op die toneel oorlede. Die Stop Misdaad-lyn kan ook gebel word by 08600 10111.