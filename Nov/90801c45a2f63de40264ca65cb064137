DIE Springbokke is met die blink, goue rugbywêreldbeker in die Kaap om die strate oor te vat. Gister was die wêreldkampioen in Port Elizabeth. Dit was die Bokke se voorlaaste stop om voor duisende ondersteuners met die trophy af te show. Vandag is die climax in die Kaap. Baie ondersteuners in die Baai was mal oor die Bokke. Hulle het geëerd gevoel dat die kampioen vir hulle ook kom dankie sê het. Die gees loop sedert laas Saterdag hoog. Toe het die Springbokke Engeland in die eindstryd van vanjaar se Wêreldbeker-toernooi in Japan met 32-12 geklop. En natuurlik is die Baai trots. Hoe dan anders? Die Springbokkaptein, Siya Kolisi, is van Zwide en die afrigter, Rassie Erasmus, het in Despatch gewoon. ’n Groot, groen bus het die rugbyspelers deur die meeste van die Metro se gebiede gevat. Vlae Hulle het afgeskop by die stadsaal in Sentraal. Daarna is hulle na plekke soos Zwide, New Brighton, Despatch, KwaNobuhle en Uitenhage en toe moes hulle lughawe toe gaan. Kinders het opgewonde agter die bus aangehol, mense met geverfde gesigte en vlae het die strate kleur gegee en karre het omtrent op hulle hooters gelê. Almal het gesmile en wyle oudpres. Nelson Mandela se visie – dat sport mense kan unite – het lewe gekry. Die mayor, Mongameli Bobani, het die Bokke verwelkom en hulle gelukgewens. Faf de Klerk is daarna na die stage geroep. Hy’t vlugtig sy sweetpakbroek afgetrek en sy nou al famous landsvlag-ontie gewys. Die vroue het gegil toe hulle dié sight sien. Hy het net gesmile, dankie gesê vir alles en weer gaan sit. Daarna is Siya Kolisi geroep. Die Springbokkaptein het ook nie eintlik gepraat nie, aangesien hy ’n man van dade is en nie van woorde nie. Toe Kolisi die Webb Ellis-trofee in die lug hou, was die crowd onbeheerbaar opgewonde. Een ding is seker: Die Geel-en-groen het sy deel gedoen.