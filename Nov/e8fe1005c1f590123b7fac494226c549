MARCUS Pitie van Uitenhage is ’n man van min woorde – maar sy musiek doen die praatwerk. “Ek is dankbaar dat ek in die huis van die Here grootgeword het. Dit het my die regte fondasie in die lewe gegee,” sê Pitie. “Sonder die Here in my lewe is alles tevergeefs. “Die dryfkrag in my lewe en wat my elke dag laat opstaan, is my gesin – my vrou, Laureta, en my kinders, Ruwayda, Ruwayne en Marcus junior.” Pitie sê sy gunstelingvers in die Bybel is: “Die Here is my Herder; niks sal my ontbreek nie.” Hy het drie jaar gelede sy eerste CD, My Journey, uitgereik. Die gospelkunstenaars wat Marcus inspireer, is Jonathan Butler, Fred Hammond en Kirk Franklin. Dié talentvolle artist, wat ook ’n producer en klankingenieur is, vertel hy het al 30 albums die lig laat sien. “Dis my passie om my gemeenskap te help. Glo in jouself, al staan jy alleen. Ná elke donker wolk is daar altyd lig. Swaarkry “In moeilike tye is dit gebed en lof en aanbidding wat my deurdra. “Die lewe skuld jou niks, maar met harde werk en toewyding kom sukses. Ek ken van sukkel en swaarkry, maar dit het my ’n sterker mens gemaak.” Pitie het gereeld vir die bekende gospelgroep die Christadelphians klavier gespeel. Hy vertel hy het homself leer kitaar speel en op die ouderdom van 8 het hy sy eerste kitaar gekry. “Ek voel goed as ek ’n kunstenaar help. As hulle musiek op radio gespeel word, voel ek baie proud. “Ek is baie opgewonde oor ’n plaaslike kunstenaar, Elsimio Smit, wat nuwe hoop bring en die Pinkster-prins van die Oos-Kaap is.” Sy boodskap is: “Hou aan goed doen, want op die regte tyd sal jy beloon word. Alles sal goed eindig as jy op die Here vertrou. “Ek is dankbaar vir die klein oorwinnings in my lewe hoewel ek deur die hele proses duur lesse geleer het. “Kom laat ons aanhou bid vir mekaar, dan sal die hele gemeenskap ’n beter plek wees vir almal.”