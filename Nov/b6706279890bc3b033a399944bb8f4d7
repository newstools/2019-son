DIE meeste ongelisen­sieerde guns in bendes se hande behoort aan die polisie. Dít is die siening van Angus McKenzie, wyksraadslid van Bonteheuwel. Die polisie beplan weer ’n amnestieproses vir vuur­wapens. Dit sal van 1 Desember tot Mei duur. Gedurende hierdie vensterperiode kan mense ongelisensieerde vuurwapens by die polisiestasie inhandig sonder om vervolg te word. Eienaars wie se vuur­wapenlisensie reeds verval het, kan dit ook hernu. Maar onder politici is daar gemengde gevoelens oor dié amnestie. Sommige voel dit help nie om die ongelisensieerde vuurwapens van die straat af te kry nie. Ander voel die polisie het nie die mannekrag om die vuurwapens te stoor nie. Teiken Albert Fritz, Wes-Kaapse minister van gemeenskapsveiligheid, sê die amnestieproses moet eerder daarop gemik wees om ongelisensieerde vuurwapens wat met misdaad verbind word van die strate af te kry. Fritz verduidelik: “Dit moenie wettige vuurwapeneienaars teiken nie. Dit moet die versekering gee dat die polisie die ongeveer 450 000 onwettige vuur­wapens in die land bewaar en be­veilig.” Volgens dr. Pieter Groenewald van die Vryheidsfront Plus is 80 500 vuur­wapens tydens 2005 se amnestie ingehandig. Omtrent 34 000 van hulle was nie gelisensieer nie. In 2010 het die amnestieproses 42 000 vuurwapens opgelewer. Hiervan was 35 000 ongelisensieerd. Maar Groenewald sê niemand kon antwoorde gee oor hoeveel van dié vuurwapens in misdade gebruik is nie. McKenzie voer aan 97% van die moorde op die Kaapse Vlakte word gepleeg met vuurwapens wat aan die polisie behoort. McKenzie voeg by: “Die gangsters sal nooit hulle vuurwapens by die polisie inhandig nie. Afgemaai “Die amnestieproses sal geen verskil maak aan die moorde op die Kaapse Vlakte nie.” Geen verdagtes is al vir die moorde in hegtenis geneem nie.