HY WAS ’n leier van een van die grootste bendes op die Kaapse Vlakte. Hy het vele jong manne na bendes gelei en was aan die spits van die grootste bende-oorlog in die negentigerjare in Elsiesrivier. Maar vandag is Mervyn Abrahams (60) op die reguit pad en hy het besluit om terug te ploeg in die gemeenskap waar hy destyds soveel skade gedoen het. Abrahams, ’n eks-leier van die Mongrels, het onlangs die Future in Advance Foundation, ’n organisasies sonder winsoogmerk, gestig. “Ek glo dat die Here my teruggelei het na Elsiesrivier,” sê Abrahams. “Ek het hier baie mense seergemaak en van mense se kinders bendelede gemaak. Nou is ek hier om reg te maak. “Ons organisasie wil uitreik na skole, want ons kinders is die kwesbaarste vir dwelms en bendes. “Ons wil hulle bewus maak van die gevare daarvan. “As ons hulle kan weghou van die bendes, dan dam­age ons gangsterism. Vyand “Dan wil ek ook met die bendes praat – my ou vriende en selfs diegene wat ek gewerf het. “Ek het ’n boodskap vir hulle: Hou op met mekaar baklei, want daar is ’n groter vyand aan die kom en dis die Antichris. Ons gaan mekaar in die laaste dae benodig om te baklei teen die Antichrist. “Die enigste plan om jou lewe te verander, is dít wat God in my lewe gemaak het. Neem die Here in jou lewe aan. “Ek praat uit ondervinding, want ek kom deur die euwel van gangster­ism en drugs. Ons wil ook die pastore van Elsiesrivier betrek sodat ons as een liggaam kan opstaan om dié euwel aan te pak.” Abrahams bly vandag in Eersterivier en is ’n lidmaat van Emmanuel Community Ministries in Matroosfontein. Hy’t op die jong ouderdom van 11 by misdaad betrokke geraak en het 30 jaar in die tronk deurgebring. In 1999 is hy vir die laaste keer uit die tronk vrygelaat en vandag weet hy die Here gebruik hom om verandering te bring.