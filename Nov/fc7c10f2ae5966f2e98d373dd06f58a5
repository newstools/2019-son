MATRIEKLEERDERS van die Hoërskool Silversands naby Kuilsrivier is in hulle noppies met die biologievraestel wat hulle Maandag geskryf het. Volgens Cassidy Butler (18) was die vraestel baie interessant. Sy is seker sy gaan slaag. Butler het verder vertel: “Die vraestel was maklik as jy geleer het. “Biologie is een van my gunstelingvakke.” Nog ’n leerder, Neo Mbodle (17), het gesê: “Dit was nie my gunstelingvak nie, want dit is te veel werk. “Ek is optimisties dat ek sal slaag, want die vraestel was gemiddeld en ek het die hele naweek geleer.” Een van sy vriende, Chad Williams (19), het gesê: “Ek het goed geskryf en dit was nogal maklik. “Dit het my ’n uur geneem om die vraestel te voltooi, want ek het die hele naweek my werk hersien. “Ek hou van biologie. Hopelik sal ek met ’n A- of B-simbool slaag.” Volgens nog ’n matriekleerder, Kaylee Hyster (18), het sy ook die hele naweek geleer. Sy dink ook die vraestel was nie te moeilik nie. Biologie is nie Chaz Davidson (18) se gunstelingvak nie. Hy moes ekstra-hard leer. “Ek hou nie van wetenskap-vakke nie. Hopelik sal ek met ’n B slaag,” sê Chaz.