TYGERBERG is Saterdag vir die tweede agtereenvolgende jaar as die kampioen van die Westelike Provinsie Sewes­klubrugbytoernooi gekroon. Altesaam 47 klubs het sake oor vyf weke uitgespook. Die top-16 het mekaar Saterdag­ by CPUT in Bellville om dié gesogte beker aangedurf. Die span van Ravensmead het weer sy staal getoon deur sy titel suksesvol te verdedig. Die Tiere het die gedugte Maties met 14-0 ore aangesit in die eindstryd. En wat dié manne se prestasie so uitsonderlik maak, is dat hulle in twee seisoene nog nie een game verloor het nie. Hands and Heart van Kraaifontein het in die derde plek geëindig. Bellville het koning gekraai in die Plaat-kompetisie. Valsbaai het die Skild-kompetisie gewen en Goodwood is die wenner van die Bowl-kompetisie. Rosco Syster, wat die meeste drieë gedruk het en die voorste puntemaker was, is as die speler van die toernooi aangewys.