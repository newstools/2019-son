BENNI McCarthy se agent, Rob Moore, is glo glad nie beïndruk met Cape Town City se eienaar, John Comitis, se besigheidsmanewales nie. Moore en Comitis, wat reeds ’n ver pad saam stap weens hulle sokker deal­ings, is verantwoordelik vir een van die land se beste exports in McCarthy. McCarthy, wat twee seisoene gelede sy afrigtingsloopbaan met City begin het, se pad het onlangs van die Kaapse span s’n geskei. Dis ná twee jaar en drie maande in sy kontrak van drie jaar. Son is ingelig McCarthy het geweier om sy kontrak te hernu. Dis toe dat Comitis McCarthy ’n ultimatum gee – hernu of loop. McCarthy, met sy sterk persoonlikheid, laat hom mos beslis nie vermaak nie. Comitis probeer glo toe om ’n prentjie te skets dat McCarthy bedank het en nié vroegtydig van sy kontrak vrygestel is nie. Dit sou beteken Comitis gaan nie McCarthy se oorblywende salaris van sewe maande van sowat R3,5 miljoen uitbetaal nie. Moore het gister eksklusief uit Engeland gesê hy kan nie veel oor die situasie uitlaat nie. Hy het wel die volgende aan Son bevestig: “Benni se prokureurs is besig om die saak te hanteer.” Volgens die bekende spelersagent is dit teleurstellend dat sake só tussen die partye uitgeloop het. Verbeter “John het probeer om die stats só te manipuleer om uit te wys dat City se uitslae Benni se skuld is,” verduidelik Moore. “Benni het City, wat ’n begroting het vir ’n mid-table-span, aansienlik ver­beter. “Hy was in twee finals, het een daarvan gewen en het hulle ook na ’n vierde posisie (in die Premierliga) gelei. “Almal was toe over the moon oor sy bydrae,” sluit Moore af. Comitis was op sy beurt nie beskikbaar vir kommentaar nie.