KOFFIE, vleis, ’n blade, ’n paar Nikes en draad. Nee, dis nie deel van iemand se shopping list nie. Hulle is onder die 20 Terrible Joster (TJs) gangsters wat verlede week in die Kaapse hooggeregshof vir ’n voorverhoor verskyn het. Die 20 lê byna twee jaar al op remand in Pollsmoor se selle in afwagting op die begin van hulle hofsaak. Die voorverhoor het in dieselfde hof plaasgevind waar 12 van hulle TJ-makkers tans hof loop op 71 klagte. Dit sluit moord, poging tot moord, dwelmhandel en die oortreding van die Poca-wet in. ’n Eks-lid van die TJs was 25 dae in die getuiebank en het teen dié 12 getuig. Dié saak sal môre voortgesit word. Die groep van 20, wie se ouderdomme van 18 tot 41 jaar wissel, moet man staan op 200 klagte. Dit sluit moord, die besit van ’n vuurwapen en ammunisie, die besit van dwelms, poging tot moord en aanranding in. Almal is van Delft-Suid. Die TJs voer ’n skrikbewind daar en in die omliggende gebiede. Die beskuldigdes is Elton “Koffie” Lenting (41), Raymond “Muis” Arendse (32), Lorenzi “Draad” Coetzee (23), Moegamat “Pang” Moeniers (26), Kyle Scheepers (23), Warren “Warra” Claasen (22), Grashon “Malema” Klaasen (21), Bradley “Kapadien” Roberts (22), Mustaqeem “Staggie” Titus, Leandro “Jonkie” Olivier (24) en Lezay “Kleintjie” Booysen (22). Die res is Bashier “Blade” Seboa (21), Luthando Mvumbi (21), Wandisela “The One” Mala (18), Tevin Adams (23), Nathan “Nikey” Welcome (23), Nizaam “Pang” Dreyer, Eugene “Vleis” Remdies (21), Samuel “Tonkies” Arendoff (22) en Lwazi “General” Hlekani (23). Die groep was omring deur ’n groot groep cops toe hulle verskyn het. Pleitooreenkoms Maar die cops kon nie keer toe Koffie en Muis in die hof se holding cells aangerand is nie – na bewering deur hulle eie tjommies – voordat hulle opgeneem is na die hof toe. Volgens Koffie weet hy nie hoekom hulle aangerand is nie, maar die storie in die hofgange is dat die twee ’n pleitooreenkoms met die staat wil aangaan. Koffie en Muis ontken dit. “Altesame 17 van hulle het ons gepak,” het Koffie in die hof gesê. Die twee het met knoppe op hulle koppe en plasters aan hulle hande in die hof verskyn. Koffie het ontken hy is ’n TJ-leier, maar erken hy is ’n lid van The Firm. “­ ’n Leier word nie aangerand nie. Die staat sit mens se lewe in gevaar met die bewering dat ek ’n leier is van die Terrible Josters,” het Koffie gesê. Muis het aangedui hy is nie meer ’n TJ nie. Twee beskuldigdes in die saak van die 12 TJs, Kapadien en Kleintjie, is ook lid van die nuwe groep van 20. Van die 20 gaan 14 op 27 en 28 November bail-aansoeke bring, terwyl almal op 6 Februarie vir ’n finale voorverhoor sal verskyn. Die verhoor is uitgesit om op 18 Mei te begin.