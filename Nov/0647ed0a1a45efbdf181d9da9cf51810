LUIS “King Kong” Ortiz, die Kubaan met die ystervuiste, sê hy gaan Deontay Wilder op 23 November as swaargewigbokskampioen van die WBC onttroon. Hulle pak mekaar dan in ’n rematch in Las Vegas. Ortiz se stelling laat ’n mens wonder of die wêreld nóg ’n skoknederlaag gaan sien soos wat die geval met Anthony Joshua teen Andy Ruiz was in Junie. In Ortiz en Wilder se eerste geveg op 3 Maart 2018 in New York het Ortiz se harde houe die wêreld laat regop sit. Dit was dus geen verrassing dat hy die onoorwonne Wilder in die sewende ronde in groot moeilikheid gehad het nie. Die klok het die groot Amerikaner egter gered. Wilder het homself egter reggeruk en die Kubaan in die 10de ronde met ’n TKO verslaan. Ortiz het egter met groot eer uit die stryd getree. Hy glo hy gaan dié keer die nuwe kampioen word. Ortiz sê baie van Wilder se houe grens aan ontoelaatbaar. “Hy sal jou met die binnekant van die handskoen en ook van bo af op die kop slaan. Dit is teen die reëls van die sport. “Wilder kan egter vir seker weet dat ek nog nooit voorheen in my loopbaan só goed voor­berei was nie. “Hy kan dus maar kom met alles wat hy het.” Op ’n vraag hoe Wilder die geveg benader, het hy tydens hulle nuuskonferensie gesê: “Ek sal nooit gelukkig uit die kryt klim as ek nie my teenstander uitgeslaan het nie. “Dit bly my grootste doelwit met elke geveg.”