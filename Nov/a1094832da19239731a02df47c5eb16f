’N PA van Thornhill is in die been getref toe vier verdagtes op sy huis losgebrand het. Kapt. Gerda Swart, ’n polisiewoordvoerder, sê die 57-jarige man en sy 18-jarige seun was Maandagaand in hulle huis toe hulle geweerskote gehoor het. Klippe is ook deur die venster van die huis gegooi. Swart sê die twee het daarin geslaag om na die slaapkamer te hardloop, waar hulle die huisalarm laat afgaan het. Die pa is egter in die proses in die been getref. Daar word vermoed die alarm het die verdagtes afgeskrik, waarna hulle in die rigting van die N2 gehardloop het. Niks is in die voorval gesteel nie. ’n Saak van poging tot moord word ondersoek.