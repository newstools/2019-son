OUDTSHOORN. – Hy is een van die min mense wat al aan daai goue Webb Ellis-trofee gevat het. Daaroor is Anthony Wagenaar super-trots. Wagenaar het die eindstryd Saterdag saam met talle ondersteuners in die WIC’it Sports Pub hier gekyk. Wagenaar is straks die ou wat die hoogste gespring het elke keer wanneer die Bokke ge­score het. Wagenaar sê hy was in 1995 ’n lid van SWD se o. 18-Cravenweekspan. Die kompetisie is toe in Bloemfontein aangebied. Die Springbokke het toe daar ook met die trofee geparade nadat hulle die All Blacks in die eindstryd in Johannesburg geklop het. Wagenaar vertel: “Dis daar waar ek die geleentheid gehad het om daai stukkie goud vas te hou. “Die foto daarvan is een van my kosbaarste besittings.”