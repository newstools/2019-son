DIE draak in die Drakenstein Munisipaliteit is ’n uitsetter van formaat. En die New Orleans Karavaanpark in die Paarl is deesdae die Boland se eie Blikkiesdorp. So glo verskeie plaaswerkers omdat uitsettings hulle in die gesig staar. Tans word sowat 50 huisgesinne in die karavaanpark gehuisves nadat hulle van plase afgesit is. Chris Nissen, ’n Wes-Kaapse kommissaris van die SA Menseregtekommissie, het destyds al gesê die park is nie geskik vir mense om in te woon nie en die Drakenstein Munisipaliteit moet Nutec-huisies aan die mense verskaf. Hiervan het egter dadels gekom en hierdie families gaan binnekort hulle tweede Krismis in die park deurbring. In ’n park waar gesinne normally wegbreek om die hustle van die stadslewe te ontsnap, sit mense nou in die koelte en wag op beter dae. Elsabe Goeieman (35) onthou die dag toe hulle van hulle plaas afgesit is, nog baie goed. Dit was ’n dag toe sy uit pure moedeloosheid sommer in die pad gaan lê het in die hoop dat ’n trok oor haar sou ry, vertel Goeieman. “Ek was hartseer en het nie geweet waarheen ons moet gaan nie. Dit was nie lekker nie. “Maar hier sit ons vandag en weet steeds nie watter kant toe nie. “Ek is tans swanger en voel glad nie veilig hier nie. “Die ligte is stukkend en nou dwaal jongens saans hier rond. Ek weet nie wie ons die meeste moet vrees nie: die skelms of die skerpioene wat hier krioel nie.” Andrewline Esau (26) sê die weer en natuur gee hulle slapelose nagte. “Een van die inwoners hier is onlangs deur ’n skerpioen gesteek. My kat het die lug in gespring en toe gevrek nadat ’n skerpioen hom gesteek het. “Nou, imagine net hoe vrees ons vir ons klein kindertjies wat nie sal kan sê as ’n gifding hulle steek nie. “In die winter waai hierdie tente van ons weg en in die somer is die hitte so ondraaglik dat mense sommer strokes kry.” Een so ’n beroerte-slagoffer is antie Christine Julies. By Son op Sondag se besoek aan die karavaanpark het antie Christine stoksielalleen onder ’n koelteboom gesit. Daar moet sy soos kiepie sit totdat haar dogter uit die werk kom. Antie Christine kan ná haar beroerte nie meer onthou hoe oud sy is nie. Wat sy wel weet, is dat daar niks lekkers aan haar lewe in ’n tent is nie. “Op die plaas het ek lekker gebly. Hier ... hier moet ek sit op die stoel, al is ek hoe honger,” het sy swaar van spraak gesê. Vanuit ’n opslaan-sinkhokkie het ’n oom ook stadig-stadig uit sy “kookpot” van ’n huisie gekom. Hy het ’n stroke gehad en is met ’n lorrie in die karavaanpark afgelaai, vertel die oom. Wat sy naam is en van watter plaas hy afkomstig is, kan hy nie meer onthou nie. Die plaaslike Icosa-raadslid, Alvina Abrahams, sê die karavaanpark-bewoners se lot is ’n gruwelike skande. “ ’n Mens kan mos nie so met mense maak nie,” sê ’n ontevrede Abrahams. “Hierdie mense het hulle oud gewerk op plase en toe die boer nie meer nut vir hulle het nie, toe word hulle net weggegooi. “Daar is tans ’n lelike tendens aan die gang in die Drakenstein-streek waar plaasboere werkers van plase afsit en dan hulle huisies in luxury cottages omskep. “Hierdie dinge moet stopgesit word.” Toe Nissen om kommentaar genader is, was sy onmiddellike reaksie: “Moet tog nie vir my sê daar is nog niks aan daardie mense se omstandighede gedoen nie. “Hulle (die Drakenstein Munisipaliteit het onderneem om al teen Julie iets aan daai mense se lot te doen. “Dit is so sad. Hierdie dinge (uitsettings) gebeur nou so gereeld dat dit lyk of dit die orde van die dag is.” Beset Nissen het onderneem om weer ’n draai by die karavaanpark te gaan gooi om ’n verandering in die inwoners se lewe teweeg te bring. Gerald Esau, die uitvoerende direkteur van gemeenskapsdienste by die Drakenstein Munisipaliteit, sê: “Die gesinne moes in Desember 2018-Januarie 2019 verskuif gewees het het na ’n permanente behuisingsprojek (Schoongezicht) waar erwe aan hulle beskikbaar gestel word. “Die naburige agterplaasbewoners het ongelukkig gedurende Desember 2018 die area onwettig beset en weier dat die mense wat tans in New Orleans Park woon, die erwe bewoon. “Tans word alternatiewe behuising in Nutec-strukture beplan vir die inwoners van New Orleans Park.” Oor die kwessie van plaaswerkers wat plek moet maak vir luxury cot­tages, sê Esau hulle reageer nie op hoorsê nie en voeg by dat daar tans 23 moontlike uitsettings by hulle ge­registreer is.