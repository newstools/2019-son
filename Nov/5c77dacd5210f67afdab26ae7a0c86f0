DIÉ onnie het al vir haar broer, suster en selfs saam met haar eie dogter skoolgehou en ná 41 jaar tree sy uit die onderwys. Desiree Edwards (62) van Mosselbaai het in 1978 begin skoolhou. Haar onderrigloopbaan het by Die Bult Primêr begin en eindig volgende Vrydag by Erika Primêr in Mosselbaai. Sy sê sy het deur die jare al by soveel skole klasgegee, sy kan nie eens meer al die skole se name onthou nie. Van die skole se name wat sy wel kan onthou, is,Dr. Van der Ross Primêr in Belhar, Delft Primêr en die Hoërskool Bellville-Suid. By laasgenoemde het sy saam met haar dogter, Charlize Hanslo, skoolgehou. Hanslo hou deesdae in China skool. Maar vir eers sê sy koebaai aan die onderwyswêreld. Edwards sê sy sien daarna uit om tyd saam met haar familie deur te bring. Sy verduidelik haar man, Freddie (82), is nie meer so jonk nie en sy wil graag die wêreld vol saam met hom toer. Sy wil baie graag uitkom by al haar kinders en kleinkinders wat oor die wêreld heen versprei is. Hanslo se tweelingsussie, Izpeth Arendse, ’n verpleegster, woon met haar gesin in Amerika. Edwards verduidelik: “Dis by tyd dat ek rustig raak. “Môre, oormôre is my man nie meer daar nie, dan wil ek spyt wees. “Baie mense sê ek gaan gou verveeld raak, maar ek glo nie so nie.” Edwards het in haar laaste 10 jaar van skoolhou leerders met leerder-ondersteuning gehelp en ook kinders in die aanpassingsklas onderrig. Hieroor sê sy: “Dit was vir my ’n mooi pad om te loop. “Baie van die kinders was nie akademies sterk aangelê nie. “Baie van hulle is teruggetrokke kinders wat nooit wou praat nie. “Dit was mooi om te sien hoe jy hulle help om hulle selfbeeld te boost. “Hulle raak sommer uitgesproke. “Baie van die kinders soek aandag en tree negatief op. “Ek kon ten minste help om die positiwiteit in hulle uit te bring.” Edwards sê sy groet vir eers met ’n swaar hart. “It was a blast! Ek sê vir die Here dankie vir die voorreg om saam met sy kosbare kinders te kon werk. “Ek sê dankie vir die ouers dat hulle my toegelaat het om ’n moeder vir hulle kinders te wees. “Dit was in hierdie moeilike tye van ons kinders baie uitdagend. “Oor ek nog old-school is, het ek dit maak werk.” Edwards sê sy sal die res van haar lewe vashou aan die positiewe impak wat haar kollegas deur die jare op haar gemaak het. Sy sê dis juis hulle wat haar karakter gebou het en sy neem dit saam met haar.