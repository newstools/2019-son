DRIE vermeende hijackers is gearresteer nadat hulle die gesteelde kar gerol het waarin hulle van die cops af probeer vlug het. ’n Omstander sê aan Son die voorval Sondag in die Uitenhage-pad was soos ’n scene uit ’n action movie. “Ek het gesien hoe kom die kar van Uitenhage se kant af aangejaag met die polisie agterna. “Naby die voet­gangers se verkeerslig tussen Kuwait en Govan Mbeki-township het die hijackers se voertuig die reling getref wat die paaie skei. Die kar het toe gerol en op sy dak geland. “Ons het eers gedink die hijackers is dood, want hulle is uit die kar geslinger. Maar toe het die polisie hulle vinnig gearresteer. Die een het ’n gun in sy onderbroek gehad.” Gestop Kol. Priscilla Naidu, polisiewoordvoerder, bevestig: “Die klaer het Saterdag 23:30 in Westernweg gestop om sigarette te koop. Toe hy na sy VW Polo terugkeer, het ’n ‘karwag’ met ’n reflective jacket­ aan by die kar gestaan. “Kort daarna het nog twee mans na die kar gehardloop, ’n vuurwapen op hom gerig en hom beveel om uit die kar te klim. Die ‘wag’ het toe sy reflective jacket uitgetrek en saam met die ander twee in die kar geklim en weggejaag. “Sondag 08:50 het lede van die blitspatrollie inligting ontvang dat ’n Polo sonder nommerplate van Joe Slovo na Algoapark op pad is.” Die cops het die voertuig in Chatty agternagesit. Die verdagtes het hulle van die pad af probeer druk, maar daai move werk net in die movies. Hulle het die barrier getref en verskeie kere gerol voordat die kar op sy dak te lande gekom het. “Een van die verdagtes was in besit van ’n 7.65 mm-pistool wat in Julie vanjaar in Bredasdorp gesteel is.” Aangekla Die verdagtes (27, 35 en 37 jaar oud) sal binnekort in die plaaslike landdroshof verskyn op klagte van motorkaping en roekelose en nalatige bestuur. Die 35-jarige sal ook aangekla word van die onwettige besit van ’n vuurwapen en ammunisie.