NIE eens die saints kan die boewe weerhou om te maak en doen wat hulle wil by die Hoër Tegniese Skool St. Andrew in Elsiesrivier nie. Kevin van der Byl, die onnie wat die welding-klas aanbied, is Maandag met ’n vuurwapen gedreig en van sy selfoon gerob. Die twee gangsters het ook ’n grinder en ’n welder van R2 000 gesteel. Van der Byl en Ivan Evert, ’n werker, was ná skool juis besig om ’n paneel toe te weld waar inbrekers ’n vorige keer ingekom het. Die mans is nie in die voorval beseer nie. Diewe het al voorheen groot industriële boormasjiene uit die skool se elektriese werkswinkel gesteel. In die laaste inbraak het die skollies ook twee grinding-masjiene van R100 000 gesteel. In die welding-werkswinkel is ál drie sweismasjiene ook die afgelope jaar gesteel. Volgens Carlton Bailey, ’n onnie, het die skool nou ’n tender van R100 000 by ADT Sekuriteit uitgeneem om CCTV-kameras te installeer. Bailey sê: “Ons het nie ’n keuse nie, want die skollies is besig om die workshops leeg te steel. “Ons moet die skool beveilig en ook die leerders. “Die skool is in die middel van ses verskillende bendes en hulle skiet oor en weer. “Ons het al die ventilasiegate, ruite en roldeure toegesweis.” Die skool beskik oor twee metro cops in uniform en ook drie metro cops wat undercover op die perseel werk. Volgens een van die cops is miljoene rande se masjinerie al gesteel. Die omgekrapte cop sê: “Daar was sedert Julie 23 inbrake, 17 waarvan die diewe sonder enige forsering ingekom het. “Die polisie het net twee keer vingerafdrukke kom neem. “Die leerders mag ook nou nie meer selfone by die skool hê nie. “Daar word vermoed van die leerders word met die skollies buite verbind en dit bring die ander leerders se veiligheid in die gedrang.” Gina Naidoo, die sekretaris van die skoolbeheerliggaam, sê: “Die skool moes R15 000 uitgee om al die slotte te vervang nadat daar vermoed is van die leerders word met die inbrake verbind. “Ons het die departement van onderwys al in Augustus vir CCTV-kameras gevra. Hulle het geweier oor daar nie geld is nie.” Nog ’n onnie, Steven Jacobs, van die bouwerkswinkel sê: “Dié werkswinkel is al amper leeggedra. “Diewe het ook die motor van die concrete-masjien gesteel en amper al die elektriese bore. “Ons het al oor die R200 000 uitgegee om die skool te beveilig, maar dit is steeds nie genoeg nie.” Volgens Jacobs loop die skollies sommer helder oordag op die dak terwyl hulle klasgee. Millicent Merton, ’n woordvoerder van die Wes-Kaapse onderwysdepartement, sê net vier inbrake is die afgelope jaar aangemeld. Merton ontken ook die diefstal van die masjinerie beloop miljoene rande.