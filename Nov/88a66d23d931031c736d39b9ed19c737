’N MA soek antwoorde nadat sewe laerskoolseuns haar 14-jarige seun na bewering tydens pouse seksueel gemolesteer het. Die beweerde voorval het Dinsdag by Missionvale Primêre Skool in die Baai plaasgevind. Die gr. 7-seun se ma (50) sê sy het Woensdag by haar dogter van die beweerde voorval verneem. ’n Ander seun wat ook in haar seun se klas is, het die dogter daarvan vertel. Volgens die ma het die voorval tydens pouse in ’n klaskamer plaasgevind. Sy sê die seuns het haar laitie op die vloer laat lê. Volgens haar het iemand hom plat op die vloer gehou terwyl die sewe seuns bo-op hom gelê en seksuele bewegings op hom gemaak het. Die ma sê haar seun en sy aanvallers het tydens die voorval al hulle klere aangehad. Volgens haar was haar seun bang. Sy aanvallers het hom aanhoudend geknyp en met die vuis geslaan terwyl hulle met hom besig was. Sy sê die ander kinders in die klas het glo gelag tydens die voorval. Volgens haar was haar kind bang en hy het niks gedoen nie. Sy sê haar seun het tydens die voorval gehuil. Die ma sê sy was by die skool om te hoor wat aangaan. Volgens haar gaan sy vanoggend weer skool toe om te hoor wat die stand van sake is. Gordon Pêrels, hoof, sê hy het ondersoek ingestel na die voorval en daar is bevind die kind is nie gemolesteer nie. Volgens hom was die kind se ma teenwoordig tydens sy ondersoek en hy het haar daaroor ingelig. Teslin Booysen, wyksraadslid, sê die ma beplan om ’n saak by die polisie te maak. Volgens hom moet die seun so gou as moontlik sielkundige berading kry. Mali Mtima, woordvoerder van die Oos-Kaapse onderwysdepartement, het teen gistermiddag laat nog nie op Son se navrae gereageer nie.