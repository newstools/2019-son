CHIPPA United se blaaskans het niks gehelp om sy beseerdes spelers terug op die veld te kry om te help veg teen relegasie nie. So sê die span se breier, Norman Mapeza. Die Chilli Boys is nou buite aksie sedert hulle AmaZulu vroeër dié maand met 2-0 geklop het Chippa is onderaan (16de) die Premiersokker­liga (PSL)-puntelys. Die oorwinning oor AmaZulu is sy eerste en enigste van die PSL-seisoen sover. Aangesien die span nou byna drie weke buite aksie was, sal ’n mens dink dat dit hulle gehelp het. Mapeza sê egter hulle sal eers môreaand in die Nelson Mandelabaai Stadion teen Black Leopards sien of dit ’n “goeie ding” was. Hy sê: “Almal wat beseer was, soos Diamond Thopola (voormalige Bafana-verdediger, is steeds buite aksie.” Die ervare Andile Mbenyane en die woelige Boikanyo Komane, Elvis Moyo en Lehlogonolo Masalesa is almal steeds nie beskikbaar nie. Mapeza sê: “Kyk, die span het geoefen met wat ons het, maar of dit goed genoeg was, sal ons môre sien. Baie spelers is beseer en dit beïnvloed die voorbereiding.” Mapeza sê hoewel die spelers gerus het, voel hy dat van die momentum ná hulle oorwinning verlore is. Makliker “Ons is laaste en moet natuurlik weer ’n sege behaal om uit die moeilikheid te kom,” maan hy. “Ek voel dit sou makliker gewees het as ons kort na die AmaZulu-wedstryd weer gespeel het.” Leopards sit met 12 punte in die 11de plek. Al wen Chippa, bly hulle laaste. AmaZulu, wat 11 punte het, is net bo Chippa in die 15de plek. Die Oos-Kapenaars het net sewe punte.