ANDY Ruiz maak ’n baie groot fout om gewig te verloor vir sy rematch teen Anthony Joshua op 7 Desember in Saoedi-Arabië. Só sê Jos­hua se promotor, Eddie Hearn­. Hy het aan talkSPORT gesê: “Dis na my mening uiters gevaarlik om gewig te verloor vir só ’n groot geveg. “Maar ek hou daarvan. Ek hoop hy skud sommer nog twee stone (12 kg) af.” Hoewel foto’s wys dat Ruiz baie kilo’s afgeskud het, sê hy hy is “maar net ’n paar pond ligter”. Hearn sê Joshua is gefokus en is hierdie keer 100% gereed vir die Mexikaan. “Ons moet egter steeds die wedstrydplan uitvoer om die geveg te wen,” verduidelik hy. “Dis die grootste geveg van die jaar en een van die grootstes van ons generasie in terme van swaargewiggevegte en swaargewig rematches,” voeg Hearn by. “Ons is almal desperaat om te sien hoe Joshua ’n tweemalige wêreldkam­pioen word. “Andy Ruiz lyk goed en gaan met baie selfvertroue in die kryt klim. Positief “Maar Joshua het só hard voorberei en dis ’n geveg wat hy tot elke prys wil wen. “Dis egter ’n 50/50-geveg. “Enige iets kan op die aand gebeur. “Dit is waarom ons so baie van die sport hou,” het Hearn positief afgesluit.