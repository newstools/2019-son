DIE Bishop Lavis Action Community (Blac) eis die heraanstelling van twee onnies wat vroeër vanjaar afgedank is. Leerders in twee klasse by die Hoërskool John Ramsey sit nou al twee maande sonder leerkragte. Dit volg omdat die Wes-Kaapse onderwysdepartement (WKOD) sukkel om die onderwysers te vervang ná hulle afdanking. Die onnies, Jeremy Hendricks en Peter Jacobs, is gefire weens hulle rol daarin om sekere leerders in November 2018 van graad 11 na graad 12 oor te sit. ’n Blac-koördineerder, AK Matthews, sê die WKOD het die onderwysers afgedank weens ’n situasie wat die WKOD self geskep het. “Met ander woorde, pleks daarvan om verantwoordelikheid te neem vir sy eie gemors, het die WKOD dié twee onderwysers afgedank,” sê hy. Matthews verduidelik dat Hendricks en Jacobs gefire is omdat hulle betrokke was by ’n vergadering waarop daar besluit is leerders wat van 20% tot 25% gekry het, kan ook maar na die volgende graad deurgesit word. Ingevolge nasionale beleid mag leerders wat van 26% tot 29% kry, na die volgende graad deurgesit word as daar punte gevind kan word in ander aspekte soos klasbywoning en die kwartaallikse evaluerings. ’n Vergadering moet egter eers plaasvind om te bepaal of die punte bestaan en hoe dit toegewys word, verduidelik Matthews. In dié geval het die meet­ing plaasgevind al het die betrokke leerders minder as 26% gekry, sê Matthews. Hy sê verder: “Ons leerders uit die werkersklas in die Hoërskool John Ramsey sit in klaskamers met 40 tot 60 leerders per klas. “Dis die eerste skending van die menseregte van ons leerders in werkersklas­skole in gemeenskappe soos Bishop Lavis. “Hoe kan onderwysers individuele aandag aan die leerders gee? Wat gebeur met leerders wat leergestremdhede het? “Het John Ramsey genoeg resources om kwaliteit-onderwys te waarborg? Optog “Dis almal kwessies waarin die WKOD dismally druip en dan beland die onnies as sondebokke op die altaar.” Hy sê Blac en leerders wat gisteroggend aan die optog deelgeneem het, sal voortgaan met hulle betogings totdat Hendricks en Jacobs in hulle poste heraangestel is. Leerders, onder wie matrikulante, wat gister aan die picket by die skool deelgeneem het, is later klas­kamer toe waar hulle hul eindeksamen-vraestel vir die dag gaan skryf het. ’n WKOD-woordvoerder, Bronagh Hammond, sê: “Die bewerings (teen Hendricks en Jacobs) is ondersoek en ’n regsproses is gevolg. Hulle sal nie heraangestel word nie. “Hulle het oneerlik opgetree en ons bly by die besluit (om hulle af te dank).”