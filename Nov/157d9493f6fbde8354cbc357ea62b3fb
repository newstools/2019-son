DIE beste week van my lewe. Só het Siya Kolisi, seëvierende kaptein van die Suid-Afrikaanse rugbyspan, gister se laaste toerdag deur Suid-Afrika beskryf. Die Springbokke het Kaapstad se inwoners gaande gehad toe hulle met ’n bus deur die Moederstad gery en die goue Webb Ellis-trofee afgeshow het. Die wêreldkampioen het gesê: “Die laaste week was beslis die beste van my lewe. “My spanmaats voel dieselfde. Die ondersteuning wat ons ontvang, is baie merkwaardig.” Hy het vertel: “Die viering saam met pres. Cyril Ramaphosa in Tokio, Nathi Mthethwa (minister van sport, kuns en kultuur) en prins Harry was baie spesiaal. “Niks kon ons egter voorberei vir wat hier op ons gewag het nie. “Ons het die Webb Ellis vir doodgewone Suid-Afrikaners gewen. Vergeet “Dis fenomenaal om die trophy vir hulle te kan wys.” Kolisi het ook gister op die Kaapse Parade ’n versoek aan Suid-Afrikaners gerig om nie net die World Cup-sege te vier en dan te vergeet om saam te staan nie. Hy het gesê: “Kyk net na ons span en die verskillende rasse waaruit dit bestaan. “Ons het as ’n span saamgekom en dit vir julle gewen. “Julle mense wat vandag hier is, kom ook van verskillende agtergronde en kyk net hoe spesiaal het julle die dag vir ons maak. “Dit is nou tyd vir ons as Suid-Afrikaners om saam te staan en op te hou om met mekaar baklei en te stry en saam te werk daaraan om ons nasie te bou.” Intussen het die Suid-Afrikaanse Rugbyunie (Saru) in ’n verklaring verskoning gevra omdat die Bokke nie alle roetes op hulle toer deur Durban en Port Elizabeth kon eerbiedig nie. Volgens Mark Alexander, president van die nasionale beheerliggaam, het die vloei van verkeer en logistieke probleme daartoe gelei dat die Bokke nie in plekke soos Uitenhage en Port Elizabeth se Northern Areas kon uitkom nie. Die objective was om soveel moontlik Suid-Afrikaners te bereik, maar dit was geografies onmoontlik om die hele land te dek. Bekend Saru beplan om kleiner Bok-toere in ander provinsies te hou, maar die besonder­hede daarvan sal eers in ’n later stadium bekend gemaak word. Die Bokke het nie die Vrystaat, Noord-Kaap en Lim­popo besoek nie.