’N VERMEENDE moordenaar cop is nou glo unfit om verhoor te word. Vir sommige Noord-Kapenaars wil dit egter voorkom asof die cop koue voete kry en try “mal” speel. Die konstabel, Caiphus Hinana (27), van Port Nolloth, staan op ’n moordklag tereg nadat hy na bewering sy meisie, Genoveve Assegaai (22) van Upington, in Junie vanjaar op ’n sokkerveld, in Bergsig naby Springbok, vermoor het. Hy het vermoedelik oor haar gery, nadat hy haar na bewering eers met ’n baseball-kolf stukkend gemoker het. Sy verhoorverrigtinge was vandeesweek vir die hele week geskeduleer, maar het net tot gister in die Springbok-streekhof geduur nadat Hinana, by monde van sy regsverteenwoordiger aangedui het hy kan nie verder aan die verrigtinge deelneem nie weens “sielkundige” probleme. Die verdagte was reeds ’n paar keer in die hof en elke keer het sy aansoek om borgtog geflop. Intussen moes hy ook inderhaas aansoek doen om regshulp oor sy en sy vorige lawyer, Ben van Zyl, se paadjies geskei het. Die “malspelery” is waarskynlik sy laaste truuk, maar word nou gespot. Volgens die staatsaanklaer, Lohanda Ngwevela, gaan Hinana vir waarneming weggestuur word. Die verhoor sal dan eers op 1 Junie 2020 hervat kan word. Intussen word Hinana se beweerde geweldaddigheid baie veroordeel. ’n Gastehuis-eienares van Port Nolloth het vertel dat Hinana nie ver haar gewoon het nie. “Ek het lankal geweet, eendag is eendag. Hy hou van mooi meisies en het nooit met sy eie ras uitgegaan nie. “Hy het baie pretend en dan was hy boonop nog polisieman. Hy moet in die tronk krepeer.” Assegaai se familie, van Upington, was vir die eerste keer by die hof dié week, maar was baie teleurgesteld toe die saak só uitdraai. Hulle wou nie kommentaar lewer nie.