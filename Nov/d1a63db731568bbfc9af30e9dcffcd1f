CALITZDORP. – Dit is ’n skreiende skande en ’n oortreding teen die mensdom. Dít is die lot van plaaswerkers van Kruisrivier in Calitzdorp wat siek-siek die sowat 20 km grondpad na die aansluiting by die R62 moet aandurf. Net omdat die ambulans nie die grondpad ry om die pasiënte daar te kom optel nie. Chrislee-Ann Windvogel, ’n mamma van ’n tweejarige peuter, vertel: “As ons na die hospitaal moet gaan, moet ons stap. Dis grondpad tot by die kruis by die R62. “Dan ry die plaasboere jou nog onder stof ook. As hierdie kind van my siek is, moet ek maar so aansukkel.” Nog werkers het vertel dat hulle soms moet uitslaap by familie wat nader aan die kruis bly waar die ambulans hulle dan optel. “En as jy saans van die hospitaal terugkom, word jy net daar langs die kruis afgelaai. “Soms is dit donker en jy vrees vir wilde diere en selfs mense wat jou as vroumens kan seermaak,” het ene Sanna gesê. Leatitia Pretorius, wat kanker het, het ook vertel dat sy moet stap of uitslaap. “Chemo maak ’n mens siek. Een Woensdag toe ek weer vir ’n check-up gaan, was daar glad nie eens ’n ambulans nie. Ek moes omdraai en weer ’n afspraak maak.” Nadia Ferreira, woordvoerder van die Wes-Kaapse departement van gesondheid, het by navraag goeie nuus gehad: “Daar word voortdurend gekyk hoe ons die pasiënte se vervoer van en na fasiliteite kan vergemaklik. “In die geval van Kruis­rivier is daar besluit om wel die diens daarna toe uit te brei.”