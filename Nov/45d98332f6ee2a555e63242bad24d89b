NEDERLAND het sy plek in die Euro 2020 in Julie bespreek. Dis nadat hy en Noord-Ierland Saterdag gelykop (0-0) gelykop gespeel het. Noord-Ierland se kaptein, Steven Davis, het ’n strafskop gemis. Ronald Koeman, bestuurder, se span het die wedstryd begin met die wete dat een punt voldoende sal wees om in groep C te kwalifiseer. Hulle het daardie punt gekry danksy Davis se flater in die eerste helfte. Nederland het laas keer nie vir die Euro 2016-kompetisie gekwalifiseer nie en moes ook die Wêreldbeker-sokkertoernooi verlede jaar uitsit. Dit was dus ’n groot oomblik vir ’n land met so ’n ryk sokkererfenis. Met een wedstryd oor lê hy tweede in die groep, twee punte agter die voorloper, Duitsland. Nederland se kaptein, Virgil van Dijk, gee toe dat Davis se flater die belangrikste oomblik was. Van Dijk sê: “Dit was ’n moeilike wedstryd. Ongelukkig vir hom (Davis), goed vir ons. “Die span is baie bly, want ons is terug in ’n groot toernooi. Dit beteken baie vir ons as spelers. Hopelik beteken dit net soveel vir die res van die land. “Ons moet sorg dat ons ons baie goed voorberei vir ’n groot toernooi. “Ons het die laaste twee misgeloop, maar dié keer wil ons goed vertoon.” Of die huidige oes van talent soos Frenkie de Jong en Matthijs de Ligt so goed is soos die lede van die span wat die Europese kampioenskapstitel in 1988 gewen het, is nou die vraag.