DRIE transitiorowers is Dinsdagaand deur die polisie naby die Huguenote-tonnel in die Wes-Kaap doodgeskiet. Hulle was na bewering betrokke by verskeie rooftogte in die Oos-Kaap en het op die N1 naby Paarl in die rigting van Kaapstad gery toe die polisie hulle voorgekeer het. Kol. Philani Nkwalase, 'n Valke-woordvoerder, sê in 'n verklaring 'n taakspan is saamgestel vanuit die Valke se eenheid vir nasionale prioriteitsgeweldmisdade, misdaadintelligensie, die spesiale taakmag en die nasionale ingrypingseenheid nadat 'n tip-off ontvang is. Nkwalase sê toe die taakspan die taxi nader, het die insittendes op hulle begin losbrand. Drie van die mans is in die proses deur die polisie doodgeskiet. Twee ander rowers is beseer en is tans onder polisiebewaking in die hospitaal. Nog ses rowers is ongedeerd. Die taakspan het ook op 'n onbekende bedrag geld in die voertuig beslag gelê. Die gearresteerdes staan tereg op klagte van poging tot moord en die besit van gesteelde eiendom.