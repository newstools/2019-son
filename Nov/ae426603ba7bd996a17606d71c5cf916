DAAR is geen rus vir die Chilli Boys se Diski Challenge-span nie. Terwyl die seniors ’n blaaskans vat, moet Chippa United se reserwes Black Leopards Sondag in die Thohoyandou-stadion pak. Die Chilli Boys het ’n goeie vertoning gelewer in hulle vorige wedstryd om Bloemfontein Celtic met 3-2 te klop. Dit was die span se eerste oorwinning in ag games. Chippa se hulpafrigter, Siyabulela Gwambi, sê die span is gretig om nog ’n oorwinning te behaal weg van die huis. “Ná die wedstryd in Bloem is almal weer vol selfvertroue en wil sommer gou weer ’n sege behaal,” het Gwambi gesê. Volgens hom het die span nog nooit sleg gespeel nie, hy sukkel net in wegwedstryde. “Dit gaan belangrik wees om ’n oorwinning te behaal, juis oor dit weg van die huis is. “Ons moet werk aan ons swak punte en oorwinnings in wegwedstryde is een.” Leopards kon in 13 probeerslae in die seisoen se MDC nog nie ’n wedstryd wen nie. Die Chilli Boys kan nie nou bekostig om hulle eerste slagoffers te word nie. Voorberei “Ons is bewus dat hulle steeds op soek is na ’n sege en ons wil dit verhoed,” het Gwambi gesê. Ons het goed voorberei vir dié wedstryd.” Gwambi sê wel hulle ster-doelskieter, Diego Appollis, sal nie teen Leopards speel nie. Appollis spog met sewe doele vir die seisoen, maar loop die game mis weens ’n skorsing. “Dit is ’n slag, want Appollis is ’n goeie speler en hy teken doele aan. Maar ons het ander spelers wat moet wys waarvan hulle gemaak is. “Die wedstryde en liga gaan alles oor ontwikkeling. So, nou kry iemand anders ’n kans.”