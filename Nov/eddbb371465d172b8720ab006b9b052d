NIKS minder as ’n sege is goed genoeg as die Cape Town Blitz sy plek in die Mzansi Superliga se uitspeelronde wil verseker nie. Die Kaapse franchise kom vanaand op Nuweland teen die Durban Heat te staan. Al het die span van Ashwell Prince­ (breier) die eersteronde-wedstryd gewen, sal die sukkelende besoekers beslis alles in die stryd werp om hulle posisie op die punteleer te verbeter. Die Heat beklee tans die vyfde plek op die log. Die Blitz het sy laaste wedstryd op Nuweland teen die Paarl Rocks net-net verloor. Met 13 punte bevind hy hom tans in die vierde plek. Die druk is dus nou op die Kapenaars. Vernon Philander, naatbouler van die Blitz, sê sukses teen die Heat rus op die topvyf-kolwers se skouers. “Teen die Rocks het die eerste vyf paaltjies vir net 69 lopies geval,” het Philander gesê. “Ons mag dít nie herhaal nie. Dit was ’n tipiese T20-stryd wat in die laaste boulbeurt beslis is. Ons sal ons beste móét gee.” Philander beleef egter ’n wisselvallige T20-reeks met die bal en het tot dusver net een paaltjie in drie wedstryde geneem. Hy het darem in twee kolfbeurte 36 lopies behaal. Sy 33 lopies van 25 balle in die stryd teen die Rocks het sy span binne trefafstand gebring om dié senutergende wedstryd te wen. Dit is waarom hy ’n waardevolle speler vir sy span is en een wat Prince baie moeilik kan bekostig om te drop. Terwyl Prince en sy afrigtingspan moeilike besluite moet neem oor wie om te kies, het elke speler tog sy kant gebring. Veral die jongeling Marques Ackerman verbeter met elke wedstryd. Sy waardevolle bydrae van 83 lopies in vier kolfbeurte tot dusver staan as ’n bewys van sy volwassenheid op dié vlak.