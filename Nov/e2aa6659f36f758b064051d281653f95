DIE Nelson Mandela Bay Giants het die Jozi Stars wéér disnis gemoker. Die Giants het Saterdag in die Wanderers-stadion hulle tweede agtereenvolgende oorwinning met nege paaltjies oor die huidige Mzansi Superliga-kam­pioen behaal. Die Giants het met die bal maalvleis van die Stars gemaak. Die Stars se kolwers het geen antwoord gehad vir die Giants se gevaarlike boulwerk nie. Ná 18.5 boulbeurte was almal uit vir net 108. Die Giants het weer ’n goeie poging gelewer met ál die boulers wat goed vertoon het, veral Junior Dala, wat 3/19 in 4 boulbeurte geneem het. Hy is bygestaan deur Imran Tahir wat 3/24 in sy vier boulbeurte geneem het. Nes die Stars se kolwers kon sy boulers ook niks doen nie. Die Giants se oorsese sterre Jason Roy (30) en Ben Dunk (50*) het behoorlik onder die Stars se boulers ingeklim. Die Giants-kaptein, JJ Smuts (23*), en Dunk het die nodige lopies in net 9,1 boulbeurte gemoker. Die uitslag los die Giants steeds boaan die Superliga log met 11 punte meer as die Cape Town Blitz. Dala is aangewys as die speler van die wedstryd. Hy sê dit is harde werk wat die span bo laat sit. “Ons werk goed saam, soos almal kan sien. Dit is een groot poging en almal maak bydraes. As elkeen sy kant bring, is die uitslae duidelik,” meen Dala. Smuts is net so in sy noppies met sy span. “Ons doen goed, maar dit is omdat ons reeds vroeg bymekaargekom en goed beplan het vir die seisoen. Ons kan net hoop ons hou so aan.” Die Giants gaan Woensdag op St. George’s Park probeer om hulle plek boaan die log te verstewig wanneer die Cape Town Blitz besoek aflê.