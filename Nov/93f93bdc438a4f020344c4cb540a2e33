NET ’n paar maande nadat hy eindelik ’n vry man geword het, is hy helder oordag doodgeskiet. Gisteroggend het Fernando Goeda (42) van Helenvale in die Baaise noordelike gebiede sy lewe verloor in ’n oor-en-weer-skietery. Die voorval het gister omstreeks 07:00 in Ambraalstraat plaasgevind. Volgens kol. Priscilla Naidu, ’n polisiewoordvoerder, het Goeda en sy vriend in dié straat geloop toe drie of vier mans hulle van die teenoorgestelde rigting benader het. “Albei groepe het op mekaar begin skiet. “Goeda het ’n noodlottige wond in die rug opgedoen, terwyl sy vriend in die boude geskiet is. “Daar word beweer dat dit rival bendes is wat op mekaar geskiet het. “Die insident is bendeverwant en die polisie ondersoek sake van moord en poging tot moord.” Fernando se ma, Margaret (58), woon ’n entjie van Ambraalstraat af. Iemand het haar geroep en gesê haar seun lê dood in die straat. “Toe ek hier kom, het ek gesien hoe hy lê. “Hulle (die polisie) wou nie gehad het ek moet kyk nie. Ek het flou geval van skok.” Sy sê hy het ’n paar maande terug uit die tronk gekom vir “stoutigheid” en hy was 15 jaar toegesluit. Sy tjommies het glo gereeld vir hom daar gaan kuier. “Hy was nog gister (Saterdag) by my om te kyk hoe dit gaan. Nou die dag was hy lekker uitgevat, want hy het by ’n restaurant gaan uiteet,” vertel Margaret. “Hy was wel ’n pilleroker, maar het niemand gepla nie en het gewoonlik town toe gegaan,” erken Margaret. Johannes Carels (56), Fernando se stiefpa, het op die toneel gehuil. Hy sê hy voel Margaret se pyn en moes heeltyd by haar wees om haar kalm te hou. Carels sê Fernando het nie kinders gehad nie, maar hier en daar ’n paar girlfriends. Elize le Roux (42), Fernando se antie, sê haar dogter het haar na die toneel geroep. “Toe sy my laat weet het, toe skrik ek. Ek wou nie gaan kyk het nie. “Een Saterdag het ek hom gekry in die area en hom gesê hy moet versigtig wees met al die violence hier. “Ek het vir hom gesê hy moenie ronddwaal en in ander strate loop nie. “Hy het vir my gesê hy is orrait en hang maar net by sy vriende uit.” Fernando word oorleef deur sy twee jonger sibbe, sy ma en stiefpa. Niemand is gearresteer nie.