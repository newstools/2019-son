OUDTSHOORN. – Nog ver­doemende getuienis is gister hier in die rondgaande hooggeregshof gelewer wat daarop dui dat Preston Titus se vrou, Magdaleen “Maggie” Titus, sy moord beplan het. Die getuienis is gelewer in die kruisondervraging van Natasha Stuurman, haar voormalige boesemvriendin. Stuurman het aanvanklik ontwykend geantwoord op die vrae van die lawyers van Maggie­ en Masithembe “MJ” January­. Stuurman het toe getuig Sixabiso Klip, Maggie se voormalige motorbestuurder, het haar van die plan vertel en sy het hom gemaan om dit te los. Klip het haar glo vertel dit sou die enigste manier wees hoe hy geld in die hande kon kry om sy stiefma, met wie hy probleme ondervind het, te elimineer. Hy sou na bewering vir sy aandeel geld van Maggie kry. “Om eerlik te wees, Klip het gemeld dat Preston Titus die ‘target’ is. Ek was geskok en het vir myself gesê ek gaan maak asof ek niks weet nie. Konfronteer “Klip het in ’n stadium vir my gesê dat hy self bang is omdat die twee mans wat van Port Elizabeth gebring is, Mooi en Mvusi, ‘gevaarlike’ manne is.” Sy het getuig dat sy vir Klip gesê het om te los waarmee hy besig is. Sy het gedink dat hy dit sal doen omdat hy altyd na haar geluister het. Sy’t besluit om die Sondag ná haar terugkeer vanaf Beaufort-Wes vir Maggie te konfronteer, maar het die Saterdagoggend gehoor Preston is vermoor. Op ’n vraag van die staat waarom sy nie vir Preston oor die moordplan gewaarsku het nie, het sy volgehou sy’t vir Klip aangesê om alles te los. Sy’t ook gesê Mooi was haastig om die Vrydagmiddag terug Port Elizabeth toe te gaan. Sy het getuig Maggie het haar verskoning gevra terwyl hulle in die tjoekie was. “Tessa, sal jy my vergewe vir wat ek jou laat deurgaan het? Ek wou jou nie so sien, swanger en in die tronk, terwyl ek weet jy het niks gedoen nie. Maar Klip moet staan vir sy ding,” het Maggie na bewering in die tronk aan haar gesê. Die verhoor word vandag hervat.