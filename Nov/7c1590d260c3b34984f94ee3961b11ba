’N MAN (19) is in Port Alfred gearresteer nadat hy ’n tienermeisie langs die West Beach seksueel aangerand het. Kapt. Mali Govender, polisiewoordvoerder, sê die tienermeisie het Maandag langs die strand gedraf toe die man, gewapen met ’n mes, haar genader het. Die meisie beweer die man het haar seksueel aangerand, waarna hy haar selfoon gevat en te voet gevlug het. Getraumatiseer Die polisie se honde-eenheid en plaaslike sekerheidsbeamptes is onmiddellik van die voorval in kennis gestel. Hulle het die verdagte kort daarna gearresteer. Die meisie se selfoon is in sy besit gevind. Die meisie, wat erg getraumatiseer is, is op die toneel behandel. Die verdagte sal na verwagting later dié week in die plaaslike landdroshof verskyn.