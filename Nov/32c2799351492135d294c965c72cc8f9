DIE Paarl Rocks is ná die afgelope naweek in ’n gunstige posisie in die Mzansi Superliga (MSL), maar het dié week ’n steil bult om te klim. Faf du Plessis se span is hierdie week drie keer in aksie, maar die games is almal weg van die huis af. Die Rocks speel môre teen die Nelson Mandela Bay Giants­ in Port Elizabeth voor hulle Vrydag teen die Tshwane Spartans in Centurion en Sondag teen die Jozi Stars in Johannesburg speel. Die toernooi is nou by die halfpadmerk met die Giants wat tans die pas aangee. Die Baaienaars is met 19 punte ná vyf wedstryde eerste op die punteleer, terwyl die Rocks (15) die tweede plek beklee. Die Spartans (14) en die Cape Town Blitz (13) is derde en vierde, met die Durban Heat (5) in die vyfde plek en die Jozi Stars (0) wat nog segeloos is. Poog Die Heat en die sterbelaaide Stars se kanse om die halfeindronde te haal, is sekerlik nou verby en hulle twee sal waarskynlik nou net moet speel om die houtlepel te vermy. Die Rocks het goeie seges die afgelope naweek teen die Stars en die Blitz behaal en sal waarskynlik poog om twee uit die drie wedstryde die week te wen.