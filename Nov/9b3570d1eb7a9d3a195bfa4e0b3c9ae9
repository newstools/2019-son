U HET mense oor ons hoof laat ry; ons het in die vuur en in die water gekom, maar U het ons uitgelei in die oorvloed. – Psalm 66:12 Ek begin met die gedagte dat iemand wat dié vers nou sit en lees, hom- of haarself afvra: “Wat gaan ek doen?” Jy voel die lewe behandel jou stief. En soos die Skrif sê, is daar mense wat oor jou hoof ry. Dis mense wat nie in jou glo of dink dat dinge beter met jou kan gaan nie. Ek kom om iemand vandag te bemoedig – jy wat al deur die vuur en water gekom het. Ná dit wat jy verduur het, moes jy eintlik al lankal moed opgegee het. Maar luidens dié vers is God besig om jou te lei na ’n plek van oorvloed. So, mag oorvloed jou huis en jou bankrekening vul en mag jou besigheid ’n oorvloed werk lok. Mag oorvloed elke gebied van jou lewe vul. Jesaja sê die Here het jou geroep en jy is syne (Jes. 43). Verklaar dit dan. Ek wil daar stilstaan en vir jou sê: Moenie vrees nie, want God ken jou naam en Hy sal jou verlos. Al gaan ons deur water en vlamme, die Here is altyd daar. Al staan jy met jou rug teen die muur en jou omstandighede druk jou, wéét dat oorvloed kom. Mag die Here Sy belofte in jou lewe nou laat geskied. Mag jy ’n antwoord kry oor werk. Mag iemand jou onthou en mag God se guns nou oor jou kom. Ek verklaar God se oorvloed is op pad na jou.