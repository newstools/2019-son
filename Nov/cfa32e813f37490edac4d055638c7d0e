DIE Southern Kings is nie meer laaste op die Pro14 log nie, maar kan hulle die log begin klim? Die Kings het hulle eerste oorwinning van die seisoen behaal – en hulle geskiedkundige eerste oorwinning op toer. Hulle het die Ospreys Saterdagaand in die Liberty-stadion in Wallis net-net met 16-14 geklop. Die Kings se groot poging beteken nou hulle is nie meer die vrotste span en laaste op die Pro14 log nie. Dié posisie is nou die Italiaanse klub Zebre se lot. Zebre het ná ses wedstryde nog nie ’n wedstryd gewen nie en het net twee punte. Die Kings lê nou gelyk met die Ospreys op ses punte en is net drie punte onder die Dragons. Trots Die groot vraag is of die Kings hulle oorwinning kan gebruik om ’n bietjie momentum op te bou. Die Kings se breier, Robbi Kempson, sê hy is trots op sy spelers, maar hulle moet die oorwinning gebruik om momentum te bou vir die res van die kompetisie. “Ek kon nie vir beter gevra het van die span nie. Hopelik sal dit ons ’n hupstoot gee. “Dis ’n talentvolle groep spelers dié. Hulle kort net ’n bietjie confidence. “Hopelik sal dié belangrike oorwinning almal aanspoor om nog beter te doen,” het Kempson gesê. Die Kings het aan die einde van November ’n kans om ’n tweede oorwinning te behaal wanneer hulle weer oorsee moet gaan om Connacht aan te vat. Connacht gaan egter ’n baie moeiliker kalant   wees .