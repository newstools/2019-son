WORCESTER. – Galinda Nelson gaan eindelik haar dag in die hof kry. Sy het gister in die Worcester Streekhof verskyn. Nelson wou aanvanklik ’n pleit­ooreenkoms met die staat aangaan, maar sy, haar prokureur en die staat kon nie ’n ooreenkoms bereik nie. Aangepas Dis oor Nelson ontevrede was met die vonnis wat die staat voorgestel het. Nelson is vroeër vanjaar vasgetrek nadat dit aan die lig gekom het dat sy na bewering 12 pleegkinders gemartel en aangehou het. Volgens die staat gaan die klagstaat nou aangepas word oor daar 12 slagoffers betrokke was. Die landdros het gesê die kinders sal dan geroep word om te getuig. Die landdros het beslis dat ’n voorverhoor eers gehou moet word. Dis om te bepaal wie die getuies sal wees. ’n Lid van die beweging One Bil­lion Rising, Latifah Jacobs, en ander lede het buite die hof betoog. Jacobs wou weet wanneer die saak dan nou uiteindelik na ’n kant toe sal staan. Jacobs sê: “Dis haar 13de verskyning. Sy wou ’n pleitooreenkoms met die staat aangaan, en ek wonder wat sy uit die hele ding wou hê. “Sy het regte, want elke keer wanneer sy verskyn, beskerm die polisie haar. “Wat van die kinders? Waar is hulle regte en wie beskerm hulle?” Jacobs sê sy wil nou baie graag weet wat nou van die kinders gaan word. Die saak is uitgestel tot Donderdag 23 Januarie.