DIE ding gaan ruk in Gouda. So vertel Gavin Gaby, wat speel in kykNET se Alles Malan en die organiseerder van die Gouda Fees is. Gavin sê: “Ons is baie opgewonde oor die fees en almal word hartlik uitgenooi om die paartie van die jaar by te woon. “Die inwoners van die dorp kry min geleenthede om bekende sterre op ’n verhoog te sien. “Daar is net een keer per jaar ’n fees hier, en dis die Liggiefees, maar ons beplan om ’n jaarlikse instelling te maak van dié een.” Daar gaan gedans word dat die stof staan – behoorlik lekker, nés die inwoners van Gouda dit kan doen. En natuurlik sal daar ook kosstalletjies wees en springkastele vir die kinders. Die gewilde Kaapse band The Rockets sal sorg vir musiek wat jou voete sal laat jeuk. Plaaslike musikante is ook baie opgewonde daaroor dat hulle die verhoog met die bekende orkes sal deel om te wys wat in hulle steek. Hekke Die boy band Kharmah sal ook optree. Gavin is die MC. Die fees is Saterdag op die Gouda Sportterrein. Die hekke word 12:00 oopgemaak en die vermaak is van 18:00 tot laat. Bel Maria Adonis gerus by 074 719 5344 of Deidre Pieters by 060 545 3861 vir meer inligting.