DIE gelykheidshof moet die woord h*t*n*t, nes die K-woord, ook tot haatspraak verklaar in die saak teen die Springbok-slot Eben Etzebeth. Só meen die Khoisan De­fiance Campaign (KDC). Die Suid-Afrikaanse Menseregtekommissie (SAMRK) het ’n saak van haatspraak in die gelykheidshof teen Etzebeth ingedien. ’n Woordvoerder van die KDC, Sammy Claassen, sê aan Son dis belangrik dat die saak móét voortgaan. Beledig Die beweerde voorval het in September in die oggendure buite ’n kuierplek in Langebaan gebeur. Etzebeth, ’n familielid en vriende word daarvan beskuldig dat hulle as ’n groep, The Pack, twee mans beledig en gegunpoint het. Etzebeth het die slag­offers na bewering gevra: “Wat soek h*t*n*ts so laat buite?” Etzebeth ontken ál die klagte teen hom. Claassen sê die saak teen Etzebeth moet dien as ’n duidelike boodskap vir alle rassiste. Hy sê: “Net die Grondwet beïnvloed die SAMRK, en kragtens die Grondwet is alle Suid-Afrikaners gelyk. Aansoek “Dit maak nie saak wat jou status is nie; dit maak nie saak of jy ’n Springbok met ’n Wêreldbeker in die hand is nie. “Dis baie belangrik dat die saak voortgaan en dat die hof die h*t*n*t-woord tot haatspraak verklaar. Etzebeth het vroeër ’n aansoek by die Gautengse hooggeregshof ingedien om aksie deur die gelykheidshof teen hom met ’n interdik te verbied. Die SAMRK sal dié aansoek na verwagting voor die einde van die week teenstaan in dokumente wat hy sal indien.