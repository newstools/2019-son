DIE visier van Vasco da Gama se vrouesokkerspan is op die nasionale kampioenskap ingestel. Dié kampioenspan van die Safa Wes-Kaap-streek berei die afgelope maand al voor vir die 11de byeenkoms van Safa se Sasol-kampioenskapstoernooi. Dit word van 3 tot 8 Desember in die Tsakane Stadion in Brakpan aangebied. Fiks Dit is duidelik Martin le Roux (afrigter) se Vasco-span rus nie op sy louere en aanvaar dinge as vanselfsprekend nie. Le Roux-hulle is sedert Oktober reeds besig met hulle voorbereidings en vriendskaplike wedstryde. Le Rouw glo dít het grotendeels gehelp om sy span fiks te hou. “Dit het my ook die kans gegee om ander kombinasies te probeer,” het Le Roux gesê. Daar was ook groot opgewondenheid en banter by die loting vir die toernooi in Johannesburg. Die nege provinsiale wenners is in drie groepe ingedeel. Hulle is Executive Ladies FC (Oos-Kaap), Ixias (Vrystaat), JVW (Gauteng), Sunflower (KwaZulu-Natal), Ma Indies (Limpopo), Nkomazi Ladies (Mpumalanga), Royal Queens (Noordwes), Royal Wizards (Noord-Kaap) en Vasco da Gama (Wes-Kaap). Die topspan in elke groep, tesame met dié spanne in die bes geplaaste tweede plek, sal tot die halfeindronde deurdring. Een van Vasco se goal­ies, Victoria Rust, het gesê hulle is opgewonde oor die kans om hulle vermoë teen die land se beste spanne s’n te toets. “Ons sal gou moet adapt en die beste van ons kans moet maak as ons sukses wil bereik.” Só lyk die groepe: Groep A: JVW, Executive Ladies, Ma Indies Groep B: Vasco da Gama, Ixias, Sunflower Groep C: Royal Queens, Nko­mazi Ladies, Royal Wizards