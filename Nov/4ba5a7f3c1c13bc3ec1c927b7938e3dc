NÁ SY beweerde rassistiese uitlatings is hulle burgemeester beslis nie meer hulle darling nie. Nege mense is Maandag in Darling gearresteer toe hulle deelgeneem het aan ’n betoging teen die “rassistiese” burgemeester van die Swartland Munisipaliteit, Tijmen van Essen. Basil Stanley, Van Essen se mede-DA-raadslid, het laas week dié party gevra om ’n mosie van wantroue teen Van Essen te bring. Dit was op grond van Stanley se bewering dat Van Essen op ’n onlangse vergadering in Moorreesburg gesê het bruines is nie goed genoeg om leiersposte te beklee nie. Toe Son Van Essen vir kommentaar genader het, het hy die bewering ontken. Hy het in ’n WhatsApp-reaksie gesê: “Ek het dit nog nooit gesê nie. “Ek weet nie waar die raadslid dit gehoor het nie. Maar nie by my nie.” Die ANC-leier in die Wes-Kaapse parlement, Cameron Dugmore, het gesê hy is bekommerd oor die be­wering teen Van Essen. “Dis duidelik dat bruin lede van die DA gefrustreerd is oor dié party se versuiming om rassisme aan te pak. “Die ANC as die amptelike opposisie in die Wes-Kaapse parlement daag die provinsiale sowel as die nasionale DA-leier – Bonginkosi Madikizela en John Steenhuisen – uit om Van Essen onmiddellik te skors.” Sers. Noloyiso Rwexana, ’n polisiewoordvoerder, het die betoging in Darling bevestig. Volgens Rwe­xana het sowat 1 500 mense aan die betoging deelgeneem. “Altesaam nege mense van 19 tot 33 jaar is gearresteer nadat hulle tyres gebrand en die polisie met klippe bestook het.” Madikizela het gesê Stanley het al in Julie die be­wering van rassisme teen Van Essen by hom as die provinsiale DA-leier ingedien. Volgens Madikizela het Stanley “sekere bewerings” teen Van Essen op ’n meet­ing met hom gemaak, wat dié (Van Essen) ontken het. Die provinsiale adjunk­leier van die DA, Albert Fritz, en die Wes-Kaapse DA-voorsitter, Anton Bredell, was in dié meeting, het Madikizela gesê. Hy het bygevoeg: “Ek het toe voorgestel dat die saak verder na die federale regskommissie gevat word, want dit het gelyk dis Stanley se woord teen Van Essen s’n. “Dit was Stanley wat geweier het. Hy het gesê die party kan mediate en hy was bereid om die saak te laat gaan, waarna hy en Van Essen hande geskud het. Ernstig “Ek is nou verbaas Stanley het op 17 November ’n aansoek vir ’n mosie van wantroue teen Van Essen ingedien op grond van dieselfde kwessies.” Madikizela het gesê hy neem die saak baie ernstig op en die provinsiale uitvoerende komitee sal dit bespreek.