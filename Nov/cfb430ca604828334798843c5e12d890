DAAR sal dalk 25 jaar van nou af ’n vaccine wees wat die wêreld van vigs sal bevry. Eers dan kan Luyanda Botha vir parool in aanmerking kom. Maar Uyinene Mrwetyana sal nie hier wees om dit te ervaar nie omdat die lewe van dié 19-jarige student van die Universiteit van Kaapstad gewelddadig kortgeknip is. Botha het dié mooi jong meisie op 24 Augustus in die Clareinch Poskantoor genadeloos verkrag en vermoor. Botha het Vrydag in die Wes-Kaapse hooggeregshof verskyn waar die hof gehoor het die staat en Botha se regspan het ’n pleitooreenkoms aangegaan. Hy het skuldig gepleit op twee klagte van verkragting, moord en dwarsboming van die gereg. Botha is luidens die ooreenkoms gevonnis tot lewenslank vir elke klag van verkragting, lewenslank vir moord en vyf jaar vir dwars­boming van die gereg. Die laaste klag spruit uit Botha se optrede nadat hy die student vermoor het. Hy het haar lyk in ’n stuk veld gedump en aan die brand gesteek. Die vyfjaar-vonnis sal gelyktydig met die lewenslange vonnisse uitgedien word. Dié voormalige poskantoorwerker het aan die hof gesê hy verstaan die klagte teen hom en aanvaar die ooreenkoms. Botha se regsverteenwoordiger het ’n dokument aan die hof voorgelees oor wat op die dag van die moord gebeur het. Botha was alleen in die poskantoor nadat ’n kollega kort voor 13:00 die poskantoor verlaat het. Hy het kontak gemaak met Mrwetyana en haar ingelig die parcel­ waaroor sy op 8 Augustus navraag gedoen het, het aangekom. Die student het toe ’n taxi soontoe gevat, salig onbewus van Botha se planne. Die hof het verder gehoor toe Mrwetyana by die poskantoor ingaan, het Botha die deur agter haar gesluit. Terwyl sy besig was om in haar sak te krap om te betaal vir die parcel, het Botha sexual advances gemaak. Volgens Botha het sy bang gelyk. Hy het haar om die middellyf gegryp en nader aan hom getrek. Hy het haar toe met sy vingers en penis gepenetreer. Sy het probeer wegkom deur na die deur te hardloop, maar hy het haar op die grond neergegooi. Hy het haar na die poskantoor se kluis geneem, waar hy haar gewurg het. Sy het teruggeveg en dit is toe dat hy ’n 2 kg-skaal geneem en aanhoudend teen haar kop gekap het. Hy het eers die volgende dag in die vroeë oggendure haar lyk gaan verwyder en die safe skoongemaak. Botha het Mrwetyana se lyk in sy kar gelaai, haar op ’n stuk veld in Lingelethu-Wes gaan dump en petrol gaan koop. Hy het die petrol oor haar lyk gegooi en dit aan die brand gesteek. Mrwetyana se lyk is die volgende dag op die stuk veld gekry. Botha het met sy inhegtenisneming aan die polisie ’n confession gemaak en ook die moordtoneel gaan uitwys.