DALE Steyn het gister sy staal getoon toe hy die Cape Town Blitz tot ’n oorwinning oor Durban Heat gehelp het. Die Kapenaars het die Durbaniete op Kingsmead met 10 lopies ore aangesit in die Mzansi Super League Twenty20. Die 36-jarige snelbouler van Phalaborwa het 2 paaltjies vir net 23 lopies in 4 boulbeurte laat kantel. Steyn het vroeg toegeslaan toe hy Engeland se aanvangskolwer Alex Hales vir ’n nulletjie in sy eerste boulbeurt pawiljoen toe gestuur het. Die ervare sneller van die Proteas is as die speler van die wedstryd aangewys. Die Heat se Wihan Lubbe het ’n allemintige 83 van 42 aflewerings gemoker. Dit het 7 viere en 5 sesse ingesluit. Dit was die hoogste getal lopies nog deur ’n Heat-speler in dié kompetisie. Dit was egter nie genoeg van ’n bydrae om die Blitz se 174/6 te klop nie. Steyn het die Heat se momentum gestuit toe hy Lubbe van stryk gebring het. Die besoekers het die loot verloor en is gevra om eerste te kolf. Marques Ackerman het 43 in 34 aflewerings aangeteken en Asif Ali 43 in 26. Die kolfbeurt van dié ster-speler van Pakistan het twee viere en vier sesse ingesluit. Andile Phehlukwayo was die Heat se suksesvolste bouler. Phehlukwayo het vir baie goedkoop van albei die Blitz-aanvangskolwers, Quinton de Kock en Janneman Malan, ontslae geraak. Hy het egter 20 lopies in sy derde boulbeurt afgestaan.