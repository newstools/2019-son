DIE Blitsbokke staan aan die vooraand van ’n seisoen waarin hulle nie net gaan probeer om Fidji as Wêreldreeks-kampioen te onttroon nie, hulle sal ook die ekstra motivering van die Olimpiese Spele hê. Tokio speel volgende jaar gasheer vir die skouspel. Dit lyk reeds asof Neil Powell en kie kopseer gaan hê om ’n finale groep vir die Olympics te kies. Die Wêreldreeks skop egter reeds volgende week in Dubai af. Die Kaapstad-been vind die daaropvolgende naweek plaas. Son het Vrydag met Powell by die Blitse se hoofkwartier in Stellenbosch gesels oor sy vooruitsigte vir die sewesseisoen. “Ons doel vanjaar is tweeledig,” het Powell ná afloop van sy span se slypsessie gesê. “Die Olympics is dié seisoen die meeste spanne se primêre doel en so ook vir ons. Dis ook belangrik om jou bes moontlike span so vars moontlik by die Spele te kry. “Ons gaan egter nie die Word Series bloot as voorbereiding vir die Olympics gebruik nie. Ons wil ook suksesvol in die reeks wees.” Powell se Blitsbokke het die reeks in 2017 en 2018 agtereenvolgens gewen, maar moes vanjaar tweede viool agter Fidji speel. Manne soos Rosko Specman, Seabelo Senatla, Dylan Sage en Ruhan Nel het vanjaar almal Superrugby gespeel, terwyl twee ander sewesstaat­makers, Kyle Brown en Philip Snyman, intussen uitgetree het. “Ons het baie uitdagings gehad, met senior manne wat vyftiens toe is en manne wat aan die einde van hulle loopbaan was, maar ons kon nuwe manne integreer in ons sisteem. “As ’n mens terugkyk op die seisoen, was dit ’n sukses in terme van die getal nuwe manne wat baie speelkans gekry het. “Manne soos Kurt-Lee Arendse, JC Pretorius en Mfundo Ndhlovu het almal goed gevaar en ons is happy daarmee.” Daar is vandeesweek omtrént gegis toe Cheslin Kolbe aangekondig het dat hy hom vir die Olimpiese Spele beskikbaar stel. “Chessie is een van die manne wat deur hierdie sisteem kom. Hy het destyds as 19-jarige hier by ons kom speel. Ons is baie opgewonde om hom hier by ons te kan hê. “Hy beskik oor ongelooflike talent en die X-faktor, en ons sal baie graag van sy dienste wil gebruik maak. Hopelik kan ons hom gebruik vir twee toernooie voor die Olympics, maar ons sal nog moet sien of Toulouse hom gaan vrystel,” aldus Powell. Kwagga Smith is die ander Wêreldbeker-Bok wat beskikbaar gaan wees vir die Olympics, wat in Julie begin. SA het in 2016 ’n bronsmedalje ver­ower­,­­ terwyl Fidji toe goud gewen­ het.