’N TIENJARIGE seun en ’n man is Woensdag gewond toe hulle in bendes se kruisvuur beland het. Die seun, net bekend as Joshua (10), veg tans om sy lewe in die hospitaal nadat ’n dwaalkoeël hom in die maag getref het. Hy moes twee noodoperasies ondergaan om die koeël te laat verwyder. Die man, wat in sy tuin gestaan het, is in die bobeen getref. Hy is ook per ambulans hospitaal toe geneem. Die skietvoorval het Woensdag omstreeks 13:00 in Urfieldstraat, naby Tyne Court, gebeur. Die gangsters het na verneem word op ’n vermeende Junky Funky Kids-bendelid geskiet toe die seun en man gewond is. Volgens Mark Wallburg van die Steenberg Polisiëringsforum is meer cops ná die skietery in die gebied ontplooi. Wallburg sê: “Die jongens het gekom om die gangster te skiet en hulle gesigte was toegedraai. “Die seuntjie het in die pad gespeel en die bejaarde man het in sy tuin gestaan, toe hulle in die gangsters se kruisvuur beland het.” Volgens Wallburg is die skietery baie kommerwekkend oor dit so te sê nou skoolvakansie is. Hy beweer dit is nou die tweede skietvoorval waarin ’n leerder raak geskiet is. Verlede maand is ’n 15-jarige skoolseun in ’n drive-by shooting in St. Christopher-laan koelbloedig doodgeskiet. Dieselfde aand is ’n vyf-jarige kind en haar ouers ook gewond toe gangsters by hulle huis ingekom en net begin skiet het. Volgens sers. Noloyiso Rwexana, ’n polisiewoordvoerder, is niemand nog vir die skietery ge­arresteer nie. Sake van moord en poging tot moord is intussen geopen.