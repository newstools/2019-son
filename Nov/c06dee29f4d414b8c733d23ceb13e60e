DIE nasionale tesourie het al verskeie briewe aan die Nelson Mandelabaai Munisipaliteit (NMBM) gerig oor die Metro se verkrummelende administrasie. Son op Sondag is in besit van twee briewe wat Malijeng Ngqaleni, die adjunk-direkteur-generaal van interregeringsbetrekkinge in die nasionale tesourie, aan die Metro se stadsbestuurders geskryf het. In die eerste brief (gedateer 13 Junie 2019) sê Ngqaleni hulle het die Metro se vorderingsverslag oor die forensiese ondersoek na die geïntegreerde openbare vervoerstelsel (IPTS) op 7 Desember 2018 ontvang. Hanteer “Ná oorweging van die vorderingsverslag, asook die onlangse uitkoms vervat in die ouditeur-generaal (Kimi Makwetu) se verslag vir die boekjaar 2017-2018, wil ons graag ons kommer op rekord stel oor die toepassing van die aanbevelings van die forensiese ondersoek, veral teen die individue wat skuldig bevind is aan misdadige gedrag,” lui die brief. Die forensiese ondersoek is gehanteer deur Deloitte & Touche. Met verwysing na die ouditeur-generaal se verslag wys Ngqaleni toe die areas uit waaroor hulle ook bekommerd is. Dit sluit onder meer in die nie-voldoening aan die Wet op Plaaslike Regering: Munisipale Finansiële Bestuur en nievoldoening aan die Wet op die Verdeling van Inkomste. In die ouditeur-generaal se verslag word ook uitgewys daar is nuttelose uitgawes en tekortkominge ten opsigte van interne beheer. Daarom het die nasionale tesourie gesê hy’t geen keuse nie en gaan die nakoming van die wet afdwing. “Weens die munisipaliteit se versuim om die aanbevelings van die forensiese verslag toe te pas (soos die heraanstelling van individue wat amptelik skuldig bevind is) en die nie-nakoming van die Wet op die Verdeling van Inkomste, gee die nasionale tesourie kennis dat dit sy bedoeling is om alle oordragte ontvang deur die stad vanaf die begin van die IPTS se voorwaardelike toelaag-allokasie, te onttrek as geen bevredigende stappe gedoen word nie,” sê Ngqaleni in die eerste brief. Op 27 Junie het die Metro die brief beantwoord deur die nasionale tesourie te vra aan watter afdelings van die bogenoemde twee wette hy dan nie voldoen het nie. Op 16 Oktober 2019 het Ngqaleni weer aan die Metro geskryf en gesê hy’t steeds nie die aanbevelings in die forensiese verslag van Deloitte & Touche geïmplementeer nie. Ngqaleni het gesê dit lyk asof die ouditeur-generaal se verslag nie op die hoogste vlak van die institusie (die Metro) verstaan word nie. “Dié gebrek aan bewustheid oor die inhoud van die ouditeur-generaal se verslag, waarin die kwessie herhaaldelik uitgelig is, dui op diepliggende insti­tusionele fout­lyne op die hoogste vlak van die administrasie,” skryf Ngqaleni in die tweede brief aan die Metro. Die nasionale tesourie het dus tot die gevolgtrekking gekom die NMBM het die slegste ongemagtigde, onreëlmatige en nuttelose uitgawes in die land en in die munisipaliteit se geskiedenis. In Ngqaleni se tweede brief word ook uitgewys dat die Metro sy administratiewe rolle nie behoorlik kan vervul nie, veral in die lig van die sleutelposte (soos die finansiële hoofbeampte en uitvoerende direkteure) wat nie gevul is nie. Pligte “(Daar is) klaarblyklike onstabiliteit in die administrasie wat die munisipaliteit onbekwaam laat om behoorlike besluite te neem,” het Ngqaleni bygevoeg. Die NMBM gaan waarskynlik onder administrasie geplaas word en die Oos-Kaapse departement van samewerkende regering en tradisionele sake (Cogta) sal in daardie geval die Metro se administratiewe pligte oorneem.