JOU hare is jou kroon en daarom is dit belangrik vir vroue om hulle hare gesond te hou. Die webwerf solidariteit.co.za meen die meeste vroue voel hulle hare is ’n onmisbare deel van hulle voorkoms. Ook dat ’n pragtige bos blink hare hulle selfbeeld sonder twyfel ’n hupstoot gee. Om jou hare te laat uitgroei, kan frustrerend wees, veral as jy sukkel met haarverlies of broos hare wat baie traag groei. Hier is ’n paar wenke wat jou sal help om jou hare vinniger te laat groei en dit ’n gesonde glans te gee. Kafeïen is actually kos vir groeiende hare. Vir jou hare om te groei, het jou haarwortels energie nodig. Probeer haarprodukte aanskaf wat kafeïen bevat. Dit stimuleer jou haarwortels en verskaf die nodige energie vir jou hare om te groei. Dit help ook haarverlies voorkom. Moenie jou hare té gereeld was nie. Jou hare het natuurlike olies wat dit voed en ’n natuur­like glans gee, maar wanneer jy te gereeld hare was, gee jy nie die olies kans om jou hele haarlengte te voed nie. Dit veroorsaak gesplete punte wat jy dan later moet afsny. Droog Om die verspreiding van die natuurlike olies oor jou hare aan te help, koop gerus vir jou ’n varkhaarborsel. Die natuurlike olies klou aan die borselhare, en dan soos jy jou hare deurkam, versprei die olies tot by die punte van jou hare.   Voed jou hare deur dit wat jy eet. Jou hare bestaan grotendeels uit keratien, ’n tipe proteïen wat aangevul kan word deur pro­teïenryke kosse soos eiers, Griekse jogurt en peulgroente. Sade soos vlas- en chia-sade is ook baie goed vir die gesonde groei van jou hare. Dis omdat daardie sade belangrike vetsure soos omega 3 bevat wat die bloedsirkulasie na jou kopvel bevorder.