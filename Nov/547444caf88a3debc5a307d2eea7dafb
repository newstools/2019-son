’N STAATSGETUIE het vandeesweek erken hy’t nie die waarheid gepraat in sy getuienis voor die hof nie. Die getuie het Maandag begin getuig oor twee skietvoorvalle waartydens daar op hom en sy ma geskiet is, asook ’n ander voorval waarin sy ma betrokke was. Hy getuig tans in die verhoor waarin 12 vermeende lede van die Terrible Josters-bende tereg staan op 71 aanklagte. Die getuie het erken hy was ’n lid van die Dixie Boys en van die 28’s-tronkbende. Die getuie het beskuldigde nr. 10 uitgewys as die persoon wat in 2016 op hom en sy ma geskiet het. Hy’t ook vinger gewys na beskuldige nr. 2 as die driver van ’n voertuig waaruit daar ’n maand later op hom en sy vriend geskiet is. Maar die hof het die getuie toe gevra of hy huiwerig was om te getuig en beskuldige 10 te inkrimineer. Hy is ook gevra waarom hy gelieg het toe hy ‘nee’ gesê het nadat hy gevra is of hy weet wie die skieter was. Volgens die getuie gaan dit nie daaroor nie, maar oor sy kop. “Ek het nie lekker gevoel nie. My kop was seer,” het hy getuig. Maar in dieselfde asem het die getuie erken hy’t valse inligting gegee tydens sy hoofgetuienis. Die getuie het die hof toe meegedeel daar is verlede jaar voor die hof in Khayelitsha op hom geskiet. Hy is toe in die bene en skrams agter die kop getref. Eers toe hy vanaf Januarie vanjaar vir ag maande in die tronk was, het hy besef die besering agter sy kop gee hom hoofpyne. So, tydens sy getuienis Maandagoggend het hy nie geweet wat hy getuig nie, was sy verweer. Beskuldigde nr. 10 se regsverteenwoordiger het dit onder kruisondervraging aan die getuie gestel dat hy nie aan die hof gesê het hy het hoofpyn of hy voel deurmekaar of dizzy nie. “My koppyn het weggegaan,” het hy getuig. Die regsverteenwoordiger het dit ook aan hom gestel dat die staatsaanklaer tydens ’n kort verdaging buite die hof met hom gesels het. Die getuie het dít ontken en getuig niemand het met hom gesels terwyl hy buite gesit het nie. Dis aan hom gestel dat die regsverteenwoordiger ook ’n ander beskuldigde verteenwoordig en dat hy gehoor het wat die staatsaanklaer vir hom sê. Hy het volgens dié regsverteenwoordiger se kliënt aan die getuie gesê: “Die eerste keer toe jy praat, het jy nie die waarheid gepraat nie. “Jy het ’n tweede kans om te praat. “En as jy weer praat, dan moet jy die waarheid praat of jy gaan sien wat gebeur.” Die staatsaanklaer het toe erken hy het vir die getuie gesê daar is nog ’n kans om die waarheid te praat. “Alles anders is onwaar,” het die staatsaanklaer gesê. Volgens die getuie het hy dít nie gehoor nie. “Ek was in my eie wêreld. Ek het nie note gevat nie,” het die getuie gesê.