TERWYL Suid-Afrikaanse krieket voor een van sy grootste toetse sedert eenwording staan, rus die toekoms van die sport op die sukses van die Mzansi Superliga (MSL 2.0). Ashwell Prince, afrigter van die Cape Town Blitz, is egter gereed om die tweede weergawe van die T20-reeks ’n sukses te maak. “Ons weet daar is probleme, maar ons skuif dit eenkant, want daar is ander, meer bevoegde mense wat daaroor kan praat,” het die breier gister aan die media gesê. “Kom ons praat T20 en entertainment. Ek is een van die breiers wat nie die sentiment deel dat daar nie genoegsame talent in die land is nie. “Die Mzansi-reeks is juis een van die platforms waar ons veral jong spelers geleenthede en blootstelling kan gee.” Prince het die nasionale speler Quinton de Kock as sy kaptein vir vanjaar se reeks aangewys. Hy het ook die Engelse veelsydige speler Moeen Ali aan die media voorgestel. Ali was ’n lid van Engeland se span wat die wêreldbeker vroeër vanjaar in Engeland gewen het. Ali staan in vir Wahab Riaz, wat besig is in die T10-liga in die Verenigde Arabiese Emirate, en sal net vir twee wedstryde beskikbaar wees. Die Blitz begin sy veldtog Vrydag op die Wanderers teen die kampioen, die Jozi Stars. Magdom Die twee spanne het sake in die 2018-eindstryd uitgespook. “Moeen is ’n reuse-aanwins vir ons. Hy bring ’n magdom internasionale ervaring en was ook lid van Worcestershire se span wat verlede jaar se T20 Blast gewen het,” het Prince­ verduidelik. Intussen is die voormalige Protea-sterkolwer Hash­im Amla as ’n kolf­konsultant nader getrek. Prince het gesê hy het Amla genader om by die Blitz-brigade betrokke te raak omdat hy glo sy span het verlede jaar in dié afdeling gesukkel. “Hashim beskik oor ’n magdom ervaring. Met talle jong spelers wat in ons span is, dink ek hulle kan baie voordeel trek uit sy teenwoordigheid. “Ek dink dit is ook ’n geleentheid vir hom om te sien of hy in die toekoms ’n soorgelyke rol, dalk saam met die nasionale span, wil aanvaar.”