AS DAAR een ding is wat Mitchells Plain se mense lekker kan doen, is dit om karaoke te sing. Daar was dié naweek omtrent pret in die Premium Sports Bar in Westridge toe deelnemers aan die King & Queen-karaoke-kompetisie laat waai het. Richard Fortune, die MC vir die kompetisie, het die aand as ’n jol beskryf. Hy joke: “Almal weet wanneer die dop trek, kan ’n mens mooi sing.” Dis seker waar, maar Son glo die deelnemers het dit nie eens nodig gehad nie, want almal se stemme was soos dié van engele. Toe die backtrack van Engelbert Humperdinck se “Il Mondo” vir Clinton Daniels van Eastridge begin speel, het die skare onmiddellik opgespring en begin lovey-dovey raak. Shihaam “Yummi” Alexander van Morgans Village het die skare gewow met haar weergawe van The Cranberries se “Zombie”. Teruggeroep Alexander sê haar man het voorgestel dat sy moet sing. Ongelukkig het sy nie deurgedring nie. “Ag, dis oukei,” het sy agterna gesê. Sy is darem teruggeroep om die aand af te sluit met ’n Whitney Houston song. Vyf deelnemers het na die halfeindronde deurgedring. Hulle is Andrew Snyders, Keanan Davids, Clinton Daniels, Nathan Hendricks en Michael English. Hulle sal meeding saam met deelnemers wat gesing het in die ander venues, soos Stargayzer in Parow, Wickets Sports Bar/Rae’s Sports Cafe in Wynberg en Ground Coffee Shop & Cocktail Bar in Lansdowne. Die wenner sal R10 000 ryker wees, die naaswenner kry R3 000 en die deelnemer wat derde eindig, sal R2 000 in die sak steek.