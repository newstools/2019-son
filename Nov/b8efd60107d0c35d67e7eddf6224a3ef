“POSTE!” Dis wat ’n getuie in ’n dubbele moordverhoor aan sy vriend geskree het die oomblik toe hy die drie beskuldigdes geïdentifiseer het. Die getuie is ook ’n klaer in een van die ses sake van poging tot moord wat in die Baaise hooggeregshof dien. Hy het gister getuig in die dubbele moordverhoor van Danielson Darries, Euwen Bardness en Furdo April – almal 25 jaar oud en van Helenvale. Die drie beskuldigdes word aangekla van die skietdood van Linton Tobie en Justin Kariem Valentine op 23 September 2017 in Helenvale. Dinsdag is getuig toe die betrokke getuie en Valen­tine verneem het van ’n skietery op ’n rooi bakkie, het hulle onmiddellik gaan kyk waar dit gebeur het. Die getuie het gister getuig terwyl hy en Valentine in Pienaarstraat afgestap het op soek na die skiet­toneel, het hy drie mans in ’n passage aangestap sien kom. Volgens hom was die mans in daardie stadium sowat 35 m weg van hom en Valentine. Hy het verduidelik toe hy hulle gesien het, het hy nie geweet hulle is sy “vyande” nie. Volgens hom was daar niks suspicious aan die mans nie. Hy het getuig die rede hoekom hy af in die passage gekyk het, was om na die polisie-toneel te soek en om op die uitkyk te wees vir die “enemy”. Hy het verduidelik nog ’n rede hoekom hy in daardie rigting gekyk het, was om te check of die bakkie dalk in ’n huis vasgery het. Volgens die getuie het hy en Valentine vinnig geloop op soek na die toneel. Hy het vertel toe hy en Valentine so 15 treë verder was, het hy weer in die pas­sage af gekyk. Hy het toe gecheck dis die drie beskuldigdes wat in die passage aangestap kom. Die getuie het gesê nog ’n rede hoekom hy ’n tweede keer af in die passage gekyk het, was omdat hy waaksaam en versigtig was. Hy het bygevoeg toe hy eventually die drie beskuldigdes recognise, het hy die woord “poste” vir Valentine geskree. Die getuie het verduidelik die woord “poste” word gebruik om jou vriend te waarsku wanneer jy jou “enemy” spot, veral as dit lyk asof hulle op jou wil skiet. Gevaar Hy het gesê in daardie stadium het hulle nog nie die polisie-toneel bereik nie. Volgens hom was daar nie tyd om verder op in Pienaarstraat te kyk nadat hy sy vyand gesien het nie. Hy het gesê hy het toe besef hulle is in gevaar. Die getuie het vertel sy oë was gefix op sy vyand. Volgens hom het Darries en Bardness albei vuurwapens uitgehaal en na hulle toe aangekom terwyl hulle begin skiet het. Volgens hom wou hy verder op in Pienaarstraat gehardloop het. Hy het gesê al wat hy weet, is dat Valentine toe af in die straat teruggehardloop het. Die beskuldigdes bly in aanhouding. Die saak dien voor waarnemende regter Bulelwa Pakati. Adv. Mark Driman kla aan.