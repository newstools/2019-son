DIE Nelson Mandela Bay Giants kan vandag in Centurion op Supersportpark hulle stempel op die Mzansi Superliga afdruk deur die Tshwane Spartans te klop. Die Giants het reeds die verdedigende kampioen, die gevaarlike Jozi Stars, Sondag op St. George’s­­ ’n ding of twee gewys. Nou staan die Spartans in hulle pad. Voordeel Die Spartans kort nog wedstrydfiksheid nadat hulle eerste game teen Durban Heat afgestel is weens swaar reën. Die Spartans se kaptein, Heinrich Klaasen, sien uit daarna om die leisels te neem. Hy sê die getal plaaslike spelers in die span gee die groep ’n groot voordeel. Mark Boucher, hoofafrigter, het die 28-jarige, wat onlangs met die Proteas uit Indië teruggekeer het, as die span se kaptein aangewys. “Hier is nogal baie ou Titan-spelers soos Roelof van der Merwe en Morné Morkel (twee veterane). “Ons het goeie karakters en kwaliteit in die span, en ons behoort goeie krieket te kan speel,” het Klaasen gesê. Die Spartans het ook die terugkerende superster AB de Villiers, asook Lungi Ngidi, Dean Elgar en Tony de Zorzi, wat plaaslike spelers is en wat ook baie gevaarlik en deurslaggewend kan wees. As die Giants hulle goeie eerste vertoning wil herhaal, moet almal net weer ’n ste­wige bydrae lewer. Heino Khun, Chris Morris en Farhaan Behardien het uitgestaan teen die Jozi Stars. Die Giants sal graag wil hê hulle oorsese aankoop, die kolwer Jason Roy, moet vlam vat. Roy kan verwoesting saai en die Giants groot tellings help aanteken. Hy is egter ná net twee aflewerings teen Stars terug kleedkamer toe. Hy sal dus wil vergoed. Die eerste bal word reeds 17:30 geboul.