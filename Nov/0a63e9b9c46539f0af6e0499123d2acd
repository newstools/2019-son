DIE cops het drie verdagtes gearresteer en beslag gelê op vier vuurwapens, twee nagemaakte vuurwapens en ’n replika-gaspistool. Dít was in verskeie operasies wat Vrydag in die Baai uitgevoer is. Kol. Priscilla Naidu, ’n polisiewoordvoerder, sê die eerste voorval het Vrydagoggend gebeur. Dit was toe die polisie se bende-eenheid ’n huis in KwaZakhele deursoek het. Daar het lede ’n 35-jarige gearresteer vir die onwettige besit van ’n vuurwapen en ammunisie. Hulle het ook beslag gelê op ’n 9 mm-pistool en sewe koeëls. Die vuurwapen is in April 2018 in die Mountweg-gebied as gesteel aangemeld. Nie lank daarna nie was die polisie se blitspatrollie en honde-eenheid besig met ’n patrollie in Durbanweg in Korsten. Daar het hulle ’n Opel Kadett gesien wat probeer het om die roadblock te avoid. Naidu sê toe hulle die motor stop, het die bestuurder probeer om ’n vuurwapen van sy waist af te haal, maar hy is gearresteer. In die derde voorval, ook Vrydag, het die polisie inligting gekry oor ’n vuurwapen wat in die gutter van ’n dak by ’n huis in Booysenpark versteek is. Toe die polisie ondersoek instel, het hulle ’n .22 Remington rifle en ’n nagemaakte 9 mm-gaspistool gekry. Niemand is gearresteer nie. In die laaste voorval Vrydag het die polisie ’n 16-jarige by ’n huis in Bethelsdorp gearresteer. Dít nadat ’n rewolwer sonder ’n reeksnommer in sy besit gevind is. Al die gearresteerdes word vandag in die plaas­like landdroshof verwag.