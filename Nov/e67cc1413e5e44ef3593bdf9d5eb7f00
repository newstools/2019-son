PAARL. – ’n Onnie het ’n tragiese dood gesterf toe ’n baksteen haar tref. Michelle Petersen (58), wat saam met haar man ’n funksie bygewoon het, se aand het in ’n tragedie verander toe ’n moedswillige persoon ’n baksteen na hulle wit BMW slinger. Die steen is dwarsdeur die voorruit en het Petersen in die gesig getref. Andrew Groeneveld, hoof van Hoërskool New Orleans in die Paarl, sê die voorval het gister omstreeks 02:00 op die N1 naby Simonsvlei gebeur. Groeneveld het aan Son gesê Petersen se dood het die skool erg geruk. Petersen was die afgelope 35 jaar in diens by die skool en het vir gr. 8’s en 9’s natuurwetenskap gegee. Groeneveld sê: “Dit is ’n verskriklike hartseerdag vir die skool. “Om te dink dat so ’n dierbare mens ’n slagoffer van so ’n sinnelose misdaad moes wees. “Daai misdadiger weet seker nie eens hy het ’n moord gepleeg nie.” Getraumatiseer Groeneveld sê toe die klip die kar tref, het haar man kop gehou en reguit na die Mediclinic in die Paarl gery. Hy verduidelik: “Hulle het vir haar man by die hospitaal gesê dit lyk asof sy op slag dood is. Haar lugpyp is heeltemal afgeruk.” Volgens Groeneveld is Petersen se man erg getraumatiseer. “Hy sê hy hoor heeltyd daai slag in sy kop afspeel.” Groeneveld spog Petersen was ’n sonskyn-juffrou wat altyd dinge positief aangepak het. Sy was ’n groot aanwins vir die skool. Sy het netbal afgerig en ook die natuur­wetenskap-ekspo hanteer. Groeneveld sê sy hart is seer oor Petersen die voorreg ontneem is om volgende jaar uit die onderwys af te tree.