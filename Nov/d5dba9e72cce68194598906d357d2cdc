DIE sportjoernalis Peter Daniels is ’n man wat terugploeg. Eerskomende naweek bied hy die eerste Dynamic Cham­pions Sewestoernooi in die Paarl aan. Altesaam 16 Bolandse en WP-klubs neem aan die toernooi deel. Dit word in die Faurestraat Stadion beslis. Volgens Daniels, ’n op­voeder aan die Primêre Skool Paarlzicht, is Durbell, Young Peoples, Roses United, Al­bions en die Paarl Rugbyklub die groot trekpleisters. “Die doel van die toernooi is hoofsaaklik om talent te identifiseer,” het Daniels aan Son gesê. “Die Drakenstein-area kan die mekka van sewesrugby word. “Ons seuns het al die talent, maar nie altyd die liggaamsbou of vermoë om suksesvol vyftienmanrugby te speel nie. “Sewesrugby het ’n plek vir kleiner spelers ook. “Hier kan talentvolle spelers broodnodige blootstelling kry.” Wyle Chester Williams, Cornal Hendricks, Renfred Dazel, Eugene Francis en Kurt-Lee Arendse is almal van die area en almal Blitsbokke. Daniels sê die toernooi vind onder die vaandel van Westelike Provinsie Rugby plaas. Dié unie sal die skeidsregters verskaf. Hy is ook dankbaar vir ’n instansie soos die Drakenstein Munisipaliteit vir die rol wat dié speel om die dag moontlik te maak. Die aksie op Faurestraat begin Vrydag 18:30. Dit sal omstreeks 21:00 klaarmaak. Saterdag begin die eerste wedstryd 12:00. Die eindstryd word vir 21:00 beplan. Daniels bied die program KC Monday Sports Show aan op die Paarlse gemeenskaps­radio, Radio KC 107.7 FM. Hy het ook al verskeie toekennings verower. Die deelnemende spanne is: Durbell, Laer-Paarl, Young Peoples, Allandale, Simon­dium, Albions, Rangers Paarl, Roses United, Newtons, Young Blues, Pêrel United, Young Gardens, Paarl, Young Standards, Vineyards en River­stones.