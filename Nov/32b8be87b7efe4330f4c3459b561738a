DIE Helderberg Marshal Smuts Shellhole Militêre Veterane Organisasie het onlangs alle veterane van verskillende gevegseenhede van heinde en verre genooi om ’n gedenkkrans te lê. Dit was ter nagedagtenis aan dié wat gesneuwel het gedurende die Eerste en Tweede Wêreldoorlog, en tydens die Bosoorlog in Angola wat oor jare gestrek het. Die SAKK Militêre Veterane Organisasie (SAKKMVO) het vir die eerste keer deelgeneem aan die gedenkdiens. Hy’t ook die eer gehad om namens SAKK-lede wat in oorloë diens verrig het, deel te neem aan die kranslegging-seremonie. Die Caledonian Pipe Band het die veterane begelei tot waar die seremoniële plegtigheid plaasgevind het. Die Marshal Smuts Shellhole Militêre Veterane Organisasie was die eregas en is met trots ontvang. Die voorsitter van die Overberg-streekveterane, Kevin Jones, sê hy was die ene hoendervleis oor dié eer wat hulle te beurt geval het.