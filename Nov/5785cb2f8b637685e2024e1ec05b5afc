BABAHONDJIES, klein katjies, voëls en konyne kan wonderlike lede van die gesin wees. Weens die hoë lewenskoste, gebrek aan plekke waar jy ’n troeteldier kan aanhou en die onstabiele ekonomie raai dierewelsynsorganisasies mense egter aan om mooi na te dink voordat hulle ’n troeteldier kry of vir iemand een as ’n geskenk gee. Hier is ’n paar dinge wat jy jou moet afvra voordat jy ’n troeteldier kry. Goeie troeteldierkos is duur en baie belangrik (geen aartappelskille, mieliepap of goedkoop pille nie). Dit sal help dat hulle gesonder bly en hulle hoef dan ook nie so gereeld veearts toe te gaan nie. Gereelde behandeling teen vlooie, bosluise en wurms is ook nodig. Jy moet jou troeteldier laat regmaak wanneer dit vier tot ses maande oud is. Dit sal sekere siektes voorkom, keer dat hulle ongewens kleintjies kry en probleme beheer soos mannetjieskatte wat oral piepie en honde wat rondloop. Voordat babahondjies en -katjies ses maande oud is, het hulle ook drie inentings nodig teen siektes soos hondsdolheid. En wat gebeur wanneer hulle seerkry of siek word? Het jy vervoer om hulle inderhaas by die veearts te kry, kan jy hiervoor betaal? Jy sal waarskynlik ook geld moet wegsit vir moontlike diere-operasies, wat baie duur is. Honde het elke dag opleiding en aandag nodig as jy wil hê hulle moet goeie troeteldiere wees. Daar moet ’n muur of heining om jou erf wees om jou hond uit die straat te hou. Honde het ook plek nodig om te hardloop en te speel. Het jy klaar troeteldiere? Sal hulle ’n nuwe een aanvaar, of gaan jy met ’n bakleiery sit? Konyne kan tot 10 jaar oud word; honde en katte kan langer as 15 jaar leef. Troetelvoëls kan ouer as 20 jaar word. Is jy seker jy kan só lank na hulle omsien? As jy dalk binnekort ouetehuis toe moet gaan, moenie ’n babadiertjie kry nie. Kry eerder ’n ouer troeteldier.