DIE Real Madrid-ster Toni Kroos was aan die brand vir sy nasionale span, Duitsland. Kroos het Saterdag twee doele aangeteken in Duitsland se oorwinning met 4-0 oor Belarus. Daarmee het die span gekwalifiseer vir deelname aan die Euro 2020-kompetisie in Julie. Duitsland vervang Nederland nou boaan groep C. Goeie afronding deur die verdediger Matthias Ginter en indrukwekkende doele deur Leon Goretzka en Kroos het die Duitsers vroeg in die tweede helfte ’n gemaklike voorsprong van 3-0 gegee. Duitsland se doelwagter en kaptein, Manuel Neuer, het ’n strafskop van Belarus se doelskieter Igor Stasevich gekeer. Daarna het Kroos deur die verdediging gedribbel om sy tweede doel aan te teken. As Duitsland Noord-Ierland klop, kwalifiseer hy as die wenner van die groep. Noord-Ierland het Saterdag tuis teen Nederland gelykop (0-0) gespeel. In die aanloop tot die wedstryd het Duitsland se afrigter, Joachim Löw, volgehou dat sy jong span nie as een van die gunstelinge beskou kan word nie. Dit lyk asof dit in ’n mate waar is, want Duitsland het swak vertoon in die eerste helfte. Hy het ondanks 80%-balbesit gesukkel om deur die besoekers se verdediging te breek. Twee sleutelspelers, Niklas Süle en Leroy Sané, is ook beseer.