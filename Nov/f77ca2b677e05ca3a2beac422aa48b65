DIE Paarl Rocks sal vandag op Bolandpark in die Paarl volpunte wil insamel teen die Tshwane Spartans in hulle wedstryd in die Mzansi Superliga (MSL). Die Paarliete se wedstryd Vrydag teen die Durban Heat op Kingsmead is afgelas sonder dat ’n bal geboul is. Eendeweer in Durban is deesdae aan die orde van die dag en ’n mens kan amper feesvier as ’n MSL-wedstryd voltooi word. Beide die Rocks en die Heat het elk twee punte uit die “wedstryd” verdien. ’n Mens kan maar net hoop die T20-spanne sal vandag darem minstens vyf boulbeurte se spel inkry. Die Engelse kolwer James Vince het Donderdag in die land aangekom en sal waarskynlik vandag sy debuut vir die Rocks maak. Die 28-jarige kaptein van die graafskap Hampshire het laas week nog in ’n internasionale T20-reeks teen Nieu-Seeland deelgeneem en gemengde welslae behaal. Hy het tellings van 59, 1, 49 en 1 behaal. Faf du Plessis (kaptein) asook Adrian Birrell (afrigter) sal baie van Vince en die Sri Lankaan Isuru Udana verwag. Hulle is vanjaar die Rocks se twee internasionale spelers. Die Aussie Michael Klinger en die Windie Dwayne Bravo was verlede jaar die Bolanders se oorsese aanwinste. Klinger het egter ’n nagmerriereeks beleef en is vroeg terug na Doer Onder ná ’n rug­besering, terwyl Bravo ’n paar goeie vertonings met die kolf en bal gelewer het. Hy was ook ’n groot gunsteling onder­ die toeskouers en het die krieket fans omtrent vermaak met sy dans­passies en entoesiastiese celebra­tions. ’n Goeie skare word verwag. Dit behoort ’n groot trekpleister te wees dat twee boesemvriende – Du Plessis en AB de Villiers – mekaar die stryd aansê. De Villiers se vermoëns met die kolf is wêreldbekend, terwyl Du Plessis van voor sal wil lei. Die eerste aflewering word 14:00 geboul.