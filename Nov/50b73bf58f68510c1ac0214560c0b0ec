ABIGAIL Ruiters het geen ander uitweg gehad as om haar kinders in Ameerudien Peters se sorg te laat nie. So het Ruiters gister in die hof getuig nadat dit aan haar gestel is dat sy as ma haar kind se beserings gesien het, maar steeds die kind in haar nou eks-berk se sorg gelos het. “Niks het gewerk nie. Alles het op dowe ore geval. “Ek moes maar seker my werk gelos het en self na my kinders gekyk het,” getuig Ruiters. Peters en Ruiters staan tereg vir die moord op haar 17 maande oue baba, Jeremiah Ruiters, wat op 12 Junie 2017 dood verklaar is. Jeremiah was daardie dag in Peters se sorg terwyl Ruiters by die werk was. Peters het tydens sy getuienis gesê die kind het gesukkel om asem te haal en het gebewe. Hy is toe met die kind na die Factreton Kliniek toe. Die kind is by die kliniek dood verklaar. Gister is Ruiters verder ondervra oor haar kind se beserings en hoe hy dit opgedoen het. Die staatsaanklaer, adv. Maria Marshall, het aan Ruiters gevra of sy weet hoe die kind se ruggraat gebreek het, hoe hy beserings binne sy maag opgedoen het en wat die rede vir die swelling aan sy been was. “Ek weet nie,” het sy getuig. Ruiters het getuig sy weet niks oor haar kind se ruggraatbesering nie. “Daai oggend toe ek hom los, was hy in ’n perfekte condition,” het sy getuig. Maar Marshall het dit aan haar gestel dat Jeremiah nie in ’n perfekte toestand was nie omdat hy veelvuldige frakture gehad het. “Ek het geen kennis van dit nie. Ek het vir die eerste keer in die hof daarvan gehoor,” het sy getuig. Dit is ook aan Ruiters gestel dat volgens die patoloog wat getuig het, het die kind ook beserings aan sy anus gehad. Marshall vra toe aan Ruiters of sy daarvan weet en of sy enige iets gesien het die dag toe sy sy doek laas skoongemaak het. “Ek het gehoor, ja. Ek het nie gesien nie,” was haar antwoord. Ruiters het ook getuig dat sy nie weet hoe die kind se neus gebreek het nie en het eers in die hof daarvan uitgevind. Marshall het aan Ruiters gevra of haar standaard-antwoorde oor ál die kind se beserings sal wees dat sy nie weet nie. Onskuldig “Ja, dit gaan wees. Ek was in die werk. So, ek weet nie van al die beserings nie,” hy sy gesê. Ruiters het aan regter Monde Samela gesê sy is onskuldig en die saak vat te lank om klaar te kom. “Ek wil net hê die hof moet die regte besluit in die saak neem. “Ek weet ek is onskuldig. Die saak het my ’n groot les geleer en dit is om nie so maklik mense te vertrou nie,” aldus Ruiters. Die saak is tot 2 Desember uitgestel.