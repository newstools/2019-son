’N GROEP omgekrapte inwoners kla die army het hulle Springbok-feesvieringe Saterdag lelik opgefoeter. Verskeie inwoners van die Klipfontein Mission Station beweer army-ouens het hulle Saterdagaand aangerand. Volgens Shaun Bestman was hulle vrolik en besig om te braai toe die ouens van die weermag by sy huis inbars. Bestman (51) sê: “Ons het lekker gechill en ons was happy, want die Bokke het gewen. “Hulle het net ingekom en begin slaan. “Een het my geklap en met die agterkant van die geweer oor die kop geslaan. Hulle het die ander in die huis geskop en getrap sonder om te sê wat hulle soek.” ’n Omgekrapte inwoner, Veronica Davids (41), sê: “Ons het ’n paartie vir my meisiekind gehad. “Die army-ouens het net ingekom en gevra hoe oud hulle is. “Een het my dogter amper uit die grond geklap, maar haar boyfriend het gekeer dat sy val. “Hulle het haar vriendin ook geklap. “Sy het in ’n paniekaanval gekry. Ons moes haar daghospitaal toe neem.” Nadia Moralie (31) beweer die army-ouens het haar ook geklap toe sy haar sewejarige seuntjie gaan soek het. Tariq Hendricks (18) beweer hy was besig om ’n oom te help met sy bakkie wat nie wil start nie toe die army ouens daar aankom. Hendricks sê: “Hulle het hulle guns op ons gerig en die oom uitgeskud. “Een van die ouens het my geklap dat ek omval en toe trap hy op my.” Danny van Niekerk en sy vrou, Marlene (albei 63), het ook deurgeloop. Volgens hulle het hulle van ’n uitstappie by Nekkies gekom toe die army-ouens hulle bakkie voor hulle huis voorkeer. Afgesleep Danny sê: “Hulle het op ons geskree om die bakkie te stop en een het my in die gesig geklap. “Toe my vrou uitklim en vra wat aangaan, het hulle haar ook geklap. “Hulle het ’n vrou wat agterop die bakkie was van die bakkie afgesleep en haar verskeie kere geskop en getrap.” Die inwoners is baie omgekrap oor dié optrede. Hulle beplan om klagte van aanranding te lê. Hulle sê die saak is onder die kaptein van Nya­nga se polisiestasie se aandag gebring, maar g’n amptelike saak is al geopen nie. Hulle wil dít volgende doen.