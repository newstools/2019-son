DIS vermoedelik nie die eerste keer dat die vermeende fake party planner van Grabouw mense inloop nie. Cyrildene Swartz het laas week in die soeklig gekom toe ’n bejaarde vrou aan Son vertel het Swartz het haar vir ’n ride gevat en met haar R7 500 verdwyn. Swartz moes die vrou se 60ste verjaardag-paartie reël, en die kos en decor verskaf. Maar niks het hiervan gekom nie. Ná die berig het Marianna Matthys, ook van Grabouw, laat weet sy’t ook met Swartz ’n stel afgetrap. “Ek het op Facebook van haar te hore gekom en haar genader vir die draping vir my dogter se matriekafskeid. Sy het gesê ek moet eers ’n deposito van R250 betaal. Die afskeid was op 19 September. Ek het die betaling op 30 Augustus gemaak.” Matthys sê Swartz het ook catering en allerhande ander dienste aangebied. “Maar ek wou net die draping hê,” sê sy Volgens Matthys was Swartz twee dae voor die afskeid onbereikbaar. “Ek het haar gebel, gewhatsapp en geSMS. Dis toe dat ek ’n boodskap van ’n ander nommer kry. “Die boodskap was glo van Swartz se kind en volgens dié boodskap het Swartz ’n hartaanval gehad.” Dae later het Swartz met ’n storie gekom dat sy die geld sal terugbetaal, maar Matthys sê sy wag nou nog vir haar geld. Swartz het nie op Son op Sondag se boodskappe of oproepe gereageer nie. Die Grabouw-polisie ondersoek ’n saak van diefstal teen Swartz.