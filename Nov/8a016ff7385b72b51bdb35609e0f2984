’N MEISIE wat vroeër vanjaar ’n kopskoot oorleef het, het haar Sondagoggend blykbaar doodgeskrik toe gangsters weer voor hulle huis begin skiet. Klein Rubenicia Joko (6) van Avian Park in Worcester was nog net vyf maande uit die hospitaal en op die herstelpad toe tragedie haar wéér tref. Die eerste keer was vroeg in die jaar toe ’n gangster haar in die kop getref het terwyl sy in haar skoolvervoer-bakkie gesit het. Sy was langer as drie maande in die hospitaal en dokters het al hoop verloor. Maar toe verras sy almal en ontwaak uit haar koma. Haar ma, Eltheresa Joko, sê die gangsters het al vroeg Sondagoggend begin amok maak. Sy sê Rubenicia het haar omstreeks 05:00 kom wakker maak. Joko vertel: “Sy doen dit gewoonlik wanneer sy vuilgemaak het. “Sy het aan my hare getrek. “Ek het haar droog gemaak. “So tien minute daarna het harde skote buite afgegaan. “Sy het my vinger styf vasgehou. Sy het een keer gehoes en ek het haar opgelig. Daarna het ons aan die slaap geraak. Noodhulp “Hulle het toe weer geskiet en my ander dogter het gesê die skollies is voor die huis. “Ek het na Niesie gekyk en haar oë was wawyd oop en het doodstil in haar kop gestaan. “Ek het gevoel of sy nog asemhaal en of haar hart klop. Sy was nog warm, maar haar hart het nie meer geklop nie.” Joko sê terwyl sy noodhulp op haar dogter toegepas het, het sy haar ander dogter gestuur om haar antie te gaan roep. “Sy was bang en wou nie. Sy’t vir my gesê die skollies staan voor die huis. “Ek het gesê ‘f*k die skollies’ en het my boyfriend gaan roep. “Hy het die kind opgetel en gesê sy is dood. Ek wou dit nie aanvaar nie en het aangehou dat my kind nog lewend is. “Toe die ambulans kom, het die paramedic gesê sy is al ’n rukkie dood,” sê Joko huilend. Joko sê haar kind was ná die eerste skietvoorval baie skrikkerig. Sy vertel verder: “Toe my kind die skote hoor, het sy seker gedink hier kom die skollies nou weer vir haar. “Ek is baie hartseer dat sy só moes sterf. Sy het so mooi reggekom. Sy het geglimlag met mense wat sy ken. “Sy het begin vasvat en ook haarself begin omdraai. “Die dokters het hoop gehad sy sou eendag weer loop, maar kyk wat gebeur nou.” Joko sê Worcester se mense is kwaai geruk deur haar dogter se dood. Hulle beoog om haar Saterdag te begrawe.