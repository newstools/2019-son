DIE seëvierende Bokke sal so lank moontlik op die kruin van die golf wil ry, maar die euforie van die Wêreldbeker (WB) sal ook later kwyn. Rassie Erasmus gaan nie meer die hoofafrigter wees nie. Hy verruil nou sy sweetpak vir die suit van direkteur van rugby. Beast Mtawarira (34) het reeds sy uittrede aangekondig, terwyl Schalk Brits (38) sekerlik sal volg. Dis ’n ope vraag of Frans Steyn (32) en Duane Vermeulen (33) hulle weer vir die Bokke sal beskikbaar stel. Gefluister Gewoonlik beteken die einde van ’n WB die einde van ’n vierjaar­siklus. Spelers, afrigters en spanne begin die nuwe vierjaarsiklus tot die volgende WB dikwels op ’n skoon blad. Die volgende skouspel is in 2023 in Frankryk. Met die hoofafrigterspos vakant, word in verskeie kringe gefluister Jacques Nienaber, die verdedigingsafrigter, sal by sy vriend Erasmus as hoofafrigter oorvat. Gerugte wil dit hê dat Nienaber se bevordering die deur vir Deon Davids sal oopmaak om by die Springbokke se afrigtingskorps aan te sluit. Leun Dis onduidelik of Matt Proudfoot en Mzwandile Stick, onderskeidelik afrigter van die voor- en agterspelers, sal aanbly in hulle poste of ander opsies oorweeg. Met Erasmus wat steeds ’n wakende oog gaan hou, sal Nienaber steeds sterk op sy ou army-tjommie kan leun. Davids het meer hoofafrigters­ervaring as al die oorblywende afrigters. Wat teen hom sal tel, is die feit dat hy nie juis nou by die Bokke betrokke was nie. Miskien sal dit ’n goeie idee wees as Davids eers in die sisteem kom, sy Springbokstrepies verdien en daarna dalk ’n daadwerklike poging aanwend om afrigter van die Bokke te word. Dit bly ook kommerwekkend dat nie Nienaber, Stick of Proudfoot genoeg ervaring as hoofafrigter het om die Bokke te brei nie, selfs met Erasmus met sy suit nie te ver van hulle af nie. Sidder Die nuwe afrigter kan darem staatmaak op ’n klomp spelers wat nog hulle beste jare voor hulle het. ’n Mens sidder wanneer jy daaraan dink dat nie een van Siya Kolisi (28), Handré Pollard (25), Pieter-Steph du Toit (27), Bongi Mbonambi (28), Damian de Allende (27), Cheslin Kolbe (26), Steven Kitshoff (27), Eben Etzebeth (28) en Frans Malherbe (28) ouer as 28 is nie. Hulle kan waarskynlik nog beter word. Daarby is jongelinge soos Da­mian Willemse (21), Herschel Jantjies (23), S’bu Nkosi (23), RG Snyman (24) en Lukhanyo Am (25) voor of op die ouderdom van 25 WB-wenners. ’n Mens kan dus nie anders as om opgewonde te raak oor die toekoms nie ...