DRUGS vir Afrika. Lede van die eenheid teen bendes het meer as R5 miljoen se dwelms in Muizenberg gekry. Volgens ’n polisiewoordvoerder, kapt. FC van Wyk, het die eenheid Dinsdag ’n intelligensiegedrewe operasie uitgevoer. “Saam met die dwelms is twee vuurwapens ook gekry.” Volgens Van Wyk het die polisie inligting opgevolg en ’n huis in Opal-laan in Sheraton Park, Muizenberg, deursoek. “Hulle het 37 000 Mandrax-pille, 2 600 fyngemaakte Mandrax-pille, twee pakke met 500 kleiner pakkies tik in, 500 g heroïen, ’n Glock 27-pistool, ’n Tanfoglio 9 mm-pistool en 326 9 mm-patrone gekry.” Van Wyk sê nóg 1,95 kg tik is in ’n agterkamer ontdek. Gearresteer “In die garage het lede op nóg 36 000 Mandrax-pille afgekom. Die straatwaarde van die dwelms is R5,16 miljoen. “Die polisie het ’n 19-jarige en 25-jarige man en twee vroue (18 en 25) gearresteer.” Die verdagtes sal in die Muizenberg Landdroshof verskyn.