MUSHIN Ertugral se agent, Mario Atakligan, het bevestig dat Cape Town City nog geen kontak met sy kliënt gemaak het nie. Daar word omtrent bespiegel daaroor of dié vurige Turk Benni McCarthy sal opvolg. Dis omdat McCarthy en City se paaie Sondag geskei het. In die twee seisoene onder McCarthy het die Citizens net die MTN8-beker verower. Atakligan het aan Son gesê: “Nee, ons het geen kontak met Cape Town City gehad nie. Niemand het nog met my of my kliënt gepraat nie. “Ek sal weet, want ek het vanoggend ontbyt met Muhsin gehad. Dis vir City om te besluit of hulle hom gaan nader of nie.” Dis geen verrassing dat McCarthy en City se paaie geskei het nie. Dis omdat die love-hate-verhouding tussen hom en sy City-baas, John Comitis, reeds maande op die rotse was. Kwessies Comitis se gedurige inmenging het McCarthy se persoonlike verwagtinge en dié van sy spelers bederf en hulle verhinder om te presteer. Kwessies soos wie McCarthy moet en wil aankoop om sy span te versterk, die onder-die-belt-salarisse van veral Kaapse spelers en wantroue van die City hierarchy het die uitdagings wat McCarthy getrotseer het, vererger. Daar is net te veel testosteroon in Comitis en McCarthy. Hulle is albei sterk persoonlikhede, ook daarom kon hulle nie eye to eye sien nie. Comitis het McCarthy ook duidelik nie genoeg gerespekteer nie. Comitis moet ook die gedagte afskud dat hy McCarthy ontdek en omskep het in wat en wie hy vandag is, want dis nié die geval nie. McCarthy moes steeds sy mielies gooi.