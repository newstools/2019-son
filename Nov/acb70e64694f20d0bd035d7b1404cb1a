ONGEVEER 300 woedende inwoners van Windvogel in die Baai se Northerns het gister die strate ingevaar nadat hulle krag vroeg dié week afgesit is. Die besige Standford- en Bethelsdorpweg is van vroegoggend met brandende tyres en klippe versper. Debora Grootboom, ’n gemeenskapsleier, sê dit spoil hulle Krismis feeling. “Ons krag is Sondagnag so 23:15 afgesit. Van toe af het ons nog niks van ons wyksraadslid gehoor nie. “Sy het nie eens by ons area kom inloer om te verduidelik wat die probleem is nie. “Elke jaar dié tyd sit ons met hierdie probleem. Dit is nou al die derde jaar dat ons dié tyd so sit. Hoekom moet ons altyd in die feestyd so stres?” Sy het gesê al haar bevrore kos is daarmee heen. “Dit is baie warm en ál ons kos vrot. Vleis, polony en melk is als vrot. “En wat dit erger maak, is dat baie van ons al ’n klomp vleis en ander bevrore kos gekoop het ter voorbereiding vir Kersfees.” Marvin Jacobs, nog ’n inwoner, stem saam. “Ons is al hardlywig, want ál wat ons elke dag kan eet, is brood. Ons moet ook nou elke dag kos by die winkel koop en dis baie duur. “Ek het drie kinders en een van hulle drink nog formula. Maar nou moet ons vure buite maak om warm water te kry om te bad en koffie te maak. “Ons sal aanhou betoog totdat ons raadslid uit haar kantoor kom en vir ons antwoorde bring.” John Johannes, ’n spaza-eienaar, sê hy steek saans kerse aan vir lig in sy winkel. “Ek het nou al baie hoender verloor, want daar is nie krag nie. Niemand wil ook my koeldrank koop nie. My yskas stink al. “Die verlies aan krag stel ons ook bloot aan misdadigers wat na die winkel kom om te steel.” Sandra Fillis, die wyksraadslid, het gesê sy kon nie haar lewe risk om met die woedende inwoners te vergader nie. “As die inwoners met my wil vergader, kan hulle ’n delegation stuur. “Sedert die krag af is, het ek gemeenskapsleiers in die gebied ingelig gehou deur ’n WhatsApp-groep. “Daar was ’n gebrande kabel in Hahnstraat in Salt Lake en nog een in Tweede Laan in Windvogel. “Die munisipaliteit sê hy gaan ’n excavator bring om die kabels oop te grawe en reg te maak.”