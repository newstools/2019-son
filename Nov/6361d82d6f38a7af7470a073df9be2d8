POLITICI van die Baai het Saterdag aan die dood ontkom toe hulle in ’n motorongeluk betrokke was. Lance Grootboom, provinsiale raadsvoorsitter van die ACDP; sy vrou, Nadia, provinsiale raadsekretaris; Karen Felkers, adjunkvoorsitter van die provinsiale ACDP-raad; en Mary-Anne­ Oliver, afgevaardigde van die ACDP se Bethelsdorp-tak, was op pad na Oos-Londen vir ’n provinsiale ACDP-vergadering toe die ongeluk plaasvind. Lance het gister vanuit sy hospitaalbed in die Green­acres Hospitaal gesê Felkers was die driver van die voertuig en Oliver het voor langs haar gesit. Hy sê hy en sy vrou het op die agtersitplek gesit. Die ongeluk het kort voor 08:00 plaasgevind. Volgens Lance was dit mistig en reënerig. Hy sê die voertuig het gegly toe hulle om ’n draai gaan in die pas tussen King William’s Town en Peddie. Volgens Lance is hy en sy vrou uit die voertuig uitgeslinger toe die kar begin rol. Volgens hom het die kar oor ’n afgrond gegaan en in ’n gat tot stilstand gekom. Hy sê hy onthou nog sy vrou se gille. Toe die voertuig tot stilstand kom, het Felkers en Oliver self uitgeklim. Lance sê hy, Nadia, Felkers en Oliver en nog omstanders het omtrent ’n uur aanhoudend gebid totdat hulp eventually opgedaag het. Volgens hom is hy en sy vrou eers in ’n hospitaal in Peddie opgeneem. Hulle het eers Saterdag 16:00 per ambulans by die Greenacres-hospitaal in die Baai aangekom. Hy sê Oliver en Felkers is reeds Saterdag uit die hospitaal in Peddie ontslaan. Volgens hom het die twee vroue met privaat vervoer terug Baai toe gekom. Volgens Lance moes Felkers steke aan haar linkeroor kry. Oliver het kneusplekke aan haar borskas opgedoen. Opereer Hy sê sy linkerarm is in die ongeluk gebreek. Hy sou gister geopereer word sodat plate in sy arm gesit kon word. Volgens Lance het sy vrou se pelvis en ’n rugwerwel in die ongeluk geskuif. Sy het ook ’n paar ribbes gebreek. Terwyl Son besig was om ’n onderhoud met Lance te voer, was dokters besig om op Nadia te opereer. Volgens hom sou die operasie op Nadia vier ure duur. Hy sê sy operasie sou net ’n uur duur. Grootboom sê hy en die drie vroue sê dankie aan almal vir hul gebede, boodskappe van bemoediging en besoeke.