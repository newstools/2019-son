“EK WENS hy was daar sodat ek my sukses met hom kon deel, maar ek weet waar hy is, is hy trots op my.” Só het sers. Marlon Appollis gesê nadat hy Saterdagaand op die Wes-Kaapse polisie-prysaand as een van die speurders van die jaar aangewys is. Dis by die Century City Convention Centre gehou. As ’n mens rewind na ’n paar maande voor hierdie prestasie, sien jy dit was nie ’n goeie jaar vir Appollis nie. Veral nie 17 Augustus nie. Op hierdie noodlottige aand het Appollis per ongeluk sy kollega en buddy sers. David Hoffman doodgeskiet. Dié nagmerrie-ervaring spook nou al lank by hierdie top cop, wie se knap speurwerk gelei het tot die suksesvolle vervolging van die eiendomsman Jason Rhode en die family butcher Henri van Breda. Appollis het sy award onder luide toejuiging ontvang. “Dit voel goed om erkenning te kry vir ’n job well done. “Ek hoop dit sal ander lede en kollegas aanmoedig,” het Appollis gesê. Appollis is ’n lid van die Wes-Kaapse anti-gang unit. Hy is terug in sy pos. In sy hofverskyning was dié polisielid in trane oor die skietongeluk waarin Hoffman gesterf het. Dit het gebeur toe Appollis sy vuurwapen in sy holster wou sit. Nadat Appollis die award ontvang het, het hy gesê hulle vreugde lê daarin om skuldiges suksesvol vervolg te kry. “Dit wil nie sê die een saak kry voorkeur bo ’n ander saak nie,” het hy bygevoeg. Die verskillende bevelvoerders, die polisie se HR-afdeling en ’n paneel kenners benoem die kandidate. Die nasionale kommissaris van polisie, genl.maj. Mzwandile Mzamane, het net mooi woorde vir al die aand se wenners gehad. “Al ons (polisie)lede is wenners, maar ons wou met hierdie aand net erkenning gee aan al die ontvangers van ons award. “Julle ouens doen goeie werk. Julle behoort trots te wees op julleself.”