TYGERBERG is weer die oorweldigende gunsteling om die Westelike Provinsie Rugbyunie se Score Sewestoernooi te wen. Die Tiere betree die naweek se Top-16-uitspeelrondes met ’n onoorwonne rekord. Die ses weke lange toernooi, waaraan 48 spanne deelneem, kom môre op die sportterrein van die Kaapse Skiereiland-Universiteit vir Tegnologie (CPUT) in Bellville tot ’n einde. Die Tiere het tot dusver ’n allemintige 240 punte aangeteken. Die voorste puntemaker, Rosco Syster, se aandeel aan die fees is 124 (14 drieë en 22 doelskoppe). Tygerberg, wat boaan afdeling A se punteleer staan, is ook die verdedigende kampioen. Die Tiere se eerste wedstryd is teen Kuilsrivier. In afdeling B pak die ander groot gunsteling Maties die span van Goodwood. Die bepalings is: Afdeling A 11:30: Tygerberg t Kuils River; 11:48: Hands & Heart­ t Hamlets; 12:06: Durbell t Young Peoples; 12:24: UWK t Union Milnerton. Afdeling B 11:30: Hamiltons t Al­bions; 11:48: Bellville t Kylemore 12:06: Maties t Goodwood; 12:24: Valsbaai t Belhar