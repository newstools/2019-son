BOKSGESKIEDENIS word op 14 Desember in die Kaap gemaak wanneer Ruann Visser sy Suid-Afrikaanse swaargewigtitel teen Tian Fick verdedig. Dit sal dan die eerste keer wees dat twee wit boksers mekaar in die Kaap om die nasionale titel pak. Dit sal ook die eerste keer in die geskiedenis wees dat twee oud-rugbyspelers om titel boks. Visser het vir die Valke se o. 20-span slot gespeel, terwyl Fick vir die Blou Bulle uitgedraf het. Die eerste swaargewig­titelgeveg is reeds op 6 Mei 1907 in die Kaap gehou toe Mike Williams vir Jack Valentine om die SA bruin titel uitgeslaan het. En op 10 Mei 1908 het John Morris die nuwe SA kampioen geword toe hy Frikkie Paulse met punte geklop het. Vir Fick is die geveg ’n groot verligting omdat hy reeds meer as ’n jaar vir die kans wag. Visser het reeds 18 gevegte agter die rug teenoor Fick se ag. Visser kom dalk voor sy strafste toets tot dusver te staan. Fick het vir sy pa, Johan (’n oud-Blou Bul-kaptein), op sy sterfbed belowe dat hy die SA titel vir hom sal ver­ower. Hy gaan dus deur die toue klim om te veg asof sy lewe daarvan afhang. Fick het egter reeds vroeër aangedui hy wil ná die titelgeveg uittree om hom by sy vriendin in Dubai aan te sluit.