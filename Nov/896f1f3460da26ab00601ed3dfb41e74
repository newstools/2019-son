NÁ ’N stilte van drie maande is ’n vermeende gangster Saterdagoggend in Bonteheuwel doodgeskiet. Die 22-jarige man is in die vroeë oggendure in Elderstraat vol lood gepomp. Volgens kol. Andrè Traut, polisiewoordvoerder, word die omstandighede rondom die skietvoorval nog ondersoek. Niemand is nog ge­arresteer nie. Volgens Angus McKenzie, wyksraadslid vir Bontas, is dit net die tweede moord in drie maande nadat 100 metro cops in die gebied ontplooi is. McKenzie beweer dit is ’n gangster wat onlangs uit die tronk gekom het wat die jong man doodgeskiet het. McKenzie sê: “Dit was ’n geïsoleerde skietvoorval. “Bonteheuwel is steeds ’n baie veiliger plek as wat dit voorheen was.” Die Stad Kaapstad het onlangs ’n groot makietie gehou om die “100 Days of Change” te vier. Dit was oor die bendemoorde so drasties gedaal het. Sommige inwoners het egter gevoel daar is geen rede om opgewonde te raak nie. Hulle het gesê al word niemand doodgeskiet nie, kom daar nog gereeld skietery voor. Bendegeweld Terwyl die 100 metro cops die afgelope drie maande in die gebied ontplooi was, is net een persoon doodgeskiet. Verlede jaar is 80 mense in bendegeweld in Bonteheuwel dood, in vergelyking met die 45 tussen Januarie en Junie dié jaar. Maar inwoners sê die gangsters beroof die mense steeds daagliks en messtekery het toegeneem. Dié voorval het Saterdag omstreeks 02:00 in Woodlands gebeur. Volgens Traut is niemand nog vir die moord gearresteer nie.