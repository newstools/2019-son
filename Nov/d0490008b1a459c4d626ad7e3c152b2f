DIE Nelson Mandela Bay Giants wil vandag op St. George’s Park vir hulle eerste slagting in die Mzansi Super­liga (MSL) sorg wanneer die Jozi Stars daar besoek aflê. Jon-Jon Smuts, die Giants-kaptein, sê hulle wil vanjaar goed begin deur die verdedigende kam­pioen te klop. Hulle wil dít doen deur ’n aggressiewe styl krieket te speel. “Ons was nog altyd ’n span wat goed speel wanneer ons ondersteuners ons aanspoor. “Of dit nou die Warriors of Giants is, ons wil ’n styl speel wat hulle vermaak en wedstryde wen. “So, ons gaan so aggressief as moontlik wees om sesse en viere aan te teken,” gesels Smuts. Hy sê die Giants was verlede seisoen ’n bietjie ongelukkig, maar die krieket was reg. Optimisties “Ons het verlede seisoen miskien net nie alles agter mekaar gehad nie en was te wisselvallig. So, dié keer wil ons in alles goed doen.” Die kaptein voeg by met Imran Tahir in die span is hulle optimisties. “Imran is moontlik die beste T20-spinner in die wêreld en ons weet almal wat hy kan doen. Daar is ook Jason Roy van Engeland wat ’n uitstekende T20-kolwer is.” Die Giants-breier, Eric Simons, sê vanjaar se reeks kan meer vonke hê, want ál die spanne is wyser. “Ek dink die standaard gaan hoër wees, want almal het uit laas jaar se kompetisie geleer. So, dit behoort moeiliker te wees, maar ook meer entertaining.”