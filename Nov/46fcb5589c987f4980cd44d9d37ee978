OFFICIALLY sonne’ wêk! Met dié woorde het die leerders van 2019 se matriekklas hulle boeke toegeklap en sakke weggepak toe hulle gister hulle laaste eksamen klaar geskryf het. ’n Hele 12 jaar (of sommige langer) het hulle hard gewerk om dié punt te bereik. En vir dié crew is daar net twee dinge op hulle mind – ’n lekker paartie en dan hulle uitslae. Son het gister ’n paar skole in Mitchells Plain besoek waar die matrieks hulle laaste vraestel, Engels vraestel drie, geskryf het. Buite die eksamen­lokaal was daar twee tipes emosies wat dadelik uitgestaan het – jolyt en hartseer. Die matrieks verduidelik hulle is hêppie om eindelik klaar te wees ná jare in ’n skoolbank. Maar dis ook hartseer omdat hulle hul vriende van soveel jare nou moet agterlaat sodat hulle die grote wêreld kan ontmoet. Stukkend Franklin Stuurman van die Hoërskool Rocklands het sommer sy vraestel verbrand nadat hy klaar geskryf was. Stuurman sê met trots: “Dié klere wat ek hier aan het, gaan ek frame om my laitie eendag te wys. “Ek gaan hom wys hoe belangrik skool vir my was. Só belangrik dat ek my skoene stukkend geloop het.” Cody van der Leer van die Hoërskool Mondale in Portlands sê hy was baie bly toe hy sy pen die laaste keer neersit. “Al wat deur my mind gegaan het, is: Dis die laaste van die eksamen! “Nou gaan ek lekker paartie en myself treat.” Sy vriendin Zai­bunisa Abrahams stem egter nie saam nie. Sy sê die worries gaan nog aan totdat haar resultate ytstiek. “Ek sal eers dán celebrate. Maar vir eers wag ek vir daai dag.” Intussen vertel leerders van die Hoërskool Portland hulle het lekker geskryf, al was die vraestel ’n bietjie tricky. En hulle het sommer klaar raad vir die matriekklas van 2020. “Wees gereed en begin nóú al leer,” is Myron Cloete se raad. Cloete sê hy het die vraestel geniet en voeg by hy het dit nodig omdat dit sy droom is om Engels sy hoofvak te maak. Aiden Austin, ’n kleine meisie met groot drome, sê sy is sad omdat sy nie meer haar vriende gaan sien nie. “Dié is ons laaste vraestel en ook die laaste keer dat ons almal so saam sal wees. “Die chapter van my skoolloopbaan van 12 jaar kan nou uiteindelik toegemaak word. Groot wêreld, hier kom ek!”