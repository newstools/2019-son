ONDER die hange van Duiwelspiek speel die satanskinders rond. So glo eerw. Cecil Begbie, die bekende duiweluitdrywer. Begbie het dié mening gelug na aanleiding van die onlangse skending van grafte in die Mowbray Moslem Begraafplaas. Sowat 80 grafstene is omtrent ’n week gelede uit hierdie begraafplaas verwyder. Hulle is later in ’n grot aan die voet van Tafelberg se Duiwelspiek gevind. Begbie het in 2016 opslae gemaak toe hy in die verhoor van Aljar Swartz aangevoer het hy kon daarin slaag om ál Swartz se duiwels uit hom te bid. Swartz is in dieselfde jaar skuldig gevind aan die grumoord op die 15-jarige Lee Adams van Ravens­mead. Hy het die tiener in 2013 vermoor en sy kop afgesny. “Satanisme is alive and kicking in die Kaap,” het Begbie aan Son op Sondag gesê. “Hierdie dinge gebeur onder die oë van ouers. “En selfs skole weet nie hoe om hiermee te deal nie. “Satanisme is ’n realiteit en ek het selfs afgekom op ’n website waar sataniste doenig is.” Quasief Brink, ’n werknemer by die Mowbray Moslem Begraafplaas, sê hy werk al 18 jaar daar en was geskok toe hy sien die grafstene is missing. “Hierdie grafstene is oornag weggedra. Dit is die eerste keer in ál die jare wat ek hier werk, dat ek so iets teëgekom het. “Hierdie is egter nie net een man se job nie. “Daar moes meer betrokke gewees het, want hoe kon een ou 80 graf­stene na Duiwelspiek toe dra?” Blomvase Die cops het later hierdie gesteelde grafstene versteek in ’n selfgemaakte “grot” naby Duiwelspiek gevind. Saam met die grafstene is daar ook blomvase gekry wat van die grafte verwyder is. Niemand is tot dusver in verband met hierdie misdaad in hegtenis geneem nie. Fazlin Fransman, woordvoerder van die Muslim Judicial Council (MJC), sê hulle wag in dié stadium op die uitkoms van die polisie se ondersoek. “Ons het ook die Universiteit van Kaapstad se departement van geloofstudies kontak en was in verbinding met die hoof van hierdie departement, prof. Asonzeh Ukah, wat ’n analise oor die voorval gedoen het,” sê Fransman. Kol. Andrè Traut, ’n polisiewoordvoerder, sê die polisie van Wood­stock ondersoek tans ’n klag van opsetlike saakbeskadiging.