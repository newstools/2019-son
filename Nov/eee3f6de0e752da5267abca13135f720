DIE luukse passasiersskip, die MS Queen Elizabeth, het in die Kaap aangekom. Die skip sal vir twee dae in die hawe vasgeanker wees voordat dit na Port Elizabeth vertrek. Die skip is op 'n reis van 49 nagte vanaf Southampton in Engeland na Melbourne in Australië Teen 294 meter lank kan die skip 2 000 passasiers en meer as 'n duisend bemanningslede huisves. Die skip is een van die 21 luukse vaartuie wat tydens die 2019/2020-seisoen by die V&A Waterfront se Cruise Terminal sal aankom. Sedert die opgradering van die terminaal vier jaar gelede teen 'n koste van R59 miljoen, het meer as 260 000 passasiers daardeur gekom. James Vos, mayco-lid belas met ekonomiese geleenthede en batebestuur, sê Stad Kaapstad werk saam met hul toerismevennote en die V&A Waterfront om die stad as 'n voorkeurbestemming vir cruise liners te bevorder. Vos sê die peak season is van Oktober tot April en dat daar 'n geweldige toename in die sektor gaan wees. Volgens Cape Town Tourism gaan die toerismebedryf sowat R220 miljard maak uit die besoek van cruise liners aan die stad. Vos sê dié seisoen alleen, gaan 30 skepe na verwagting 49 stop-overs in Kaapstad maak.   