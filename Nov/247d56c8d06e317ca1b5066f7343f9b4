DIE ondersoek na die verkragting en moord van Uyinene Mrwetyana is afgehandel en die saak gaan Donderdag na die Wes-Kaapse hooggeregshof oorgeplaas word. Luyanda Botha, wat aangekla word van die verkragting en moord op Mrwetyana, het Dinsdag vlugtig in die Wynberg-landdroshof verskyn. Botha het aangedui dat hy nie om borgtog gaan aansoek doen nie. Landdros Goolam Bawa het ook die hofbevel gelig wat die media verhoed om Botha te identifiseer en foto's van hom te neem. Rodney de Kock, die Wes-Kaapse direkteur van openbare vervolging, gaan die staatsaanklaer in die saak wees. Mrwetyana is op 24 Augustus in die Clareinch-poskantoor in Claremont vermoor. Botha was 'n werknemer by die poskantoor. - News24