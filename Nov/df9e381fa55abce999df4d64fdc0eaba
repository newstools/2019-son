SONDER bekende name soos Eben Etzebeth en Damian de Allende lyk die Stormers aansienlik min­der gedug. Dié twee invloedryke Springbokke het die Kaap verlaat. Etzebeth sluit hom by die Franse klub Toulon aan, terwyl De Allende hom eers by die Panasonic Wild Knights in Japan aansluit voordat hy na Munster in Ierland vertrek. Daarby is manne soos EW Viljoen, JJ Engelbrecht, SP Marais, Si­khumbuzo Notshe, Michael Kumbirai, Corné Fourie, Dan Kriel, Josh Stander, Craig Barry en Kobus van Dyk ook vir die Stormers verlore nadat hulle groener weivelde gevind het. Dit laat John Dobson, die Stormers se afrigter, met die moeilike taak om ’n nuwe span te bou. Hulle kan wel daarop steun dat Bokke soos Siya Kolisi, Pieter-Steph du Toit, Bongi Mbonambi, Frans Malherbe, Herschel Jantjies, Damian Willemse, Steven Kitshoff, Dillyn Leyds, Wilco Louw en Scarra Ntubeni almal nog minstens een seisoen vir die Kaapse franchise sal speel. Daar is darem ook so ’n bietjie ervaring waarop die Kaapse span kan steun. Betree Alistair Vermaak, Salmaan Moerat, JD Schickerling, Juarno Augustus, Ramone Samuels, Sergeal Petersen en Jean-Luc du Plessis het al verskeie kere Superrugby gespeel. Hulle is reg om die next level te betree. Dobson sal ook kan staatmaak op die dienste van Seabelo Senatla en Ruhan Nel. Hulle oefen in Stellenbosch saam met die Blitsbokke as voorbereiding vir sewes­rugby se Wêreldreeks. Senatla en Nel gaan hulle ná die Blitsbokke se deelname aan toernooie in Dubai en Kaapstad by die Stormers aansluit. Hulle sal weer in April vir die Blitsbokke beskikbaar wees vir toernooie in Singapoer en Hongkong. Daar word verwag dat van die Stormers se WêreldbekerBokke nou ’n welverdiende ruskans sal geniet en hulle dan eers in die nuwe jaar weer by die Stormers sal aansluit. Intussen word die slot Cobus Wiese met ’n skuif na Saracens verbind.