MET die seëvierende Springbokke se nasionale dankseggingstoer ná ’n Kaapse draai verby, gaan die World Cup se stof nou seker ’n bietjie lê. Die spelers is kapoet van die euforie, rondreis, selfies vat en babelas. Hulle hoop nou waarskynlik net vir ’n bietjie peace and quiet, maar ons nasie is nou eers rugby-mal. Die nasie (of die meeste van ons) is steeds op cloud nine en met reg happy oor die Bokke se oorwinning. Dan is daar manne soos die EFF wat wil onmin saai. En dis juis hier waar ek soos ’n gewese All Black-kaptein van die kant van die losgemaal wil inkom, want dis ons tyd om te celebrate, te sing, te dans en te lag. Ons weet daar is belang­riker dinge as rugby en ons weet dat ’n ou blink, goue koppie nie die prys van petrol of elektrisiteit sal verlaag nie. Ons is bewus van die hoë werkloosheidsyfer, misdaad, armoede en van ons mense se wanhoop. Makliker Maar, Mbuyiseni Ndlozi, ons het só min geleenthede om te smile en te deel in mekaar se gemeenskaplike vreugde dat jy en jou tjommies ons net móét toelaat om ’n slag happy te wees. Met of sonder jou en jou brasse. Dis nie rugby of sport se job om dinge vir Suid-Afrika se sowat 57 miljoen mense makliker te maak nie. Jy en jou ander geleerde vrinne in die parlement het die hef in die hand. Maar julle kan nie eens reg meeting hou nie. Nie jou rooi team, die geel span of diegene in blou boesem vertroue in dat julle die mense se belange op die hart dra nie. En jou halfhartige gelukwensing aan Kolisi kan jy maar gerus terugtrek. Jy saai net onmin. Kolisi, daarenteen, poog om te verenig. Wat hy die laaste paar weke vermag het, kan julle politici net van droom. Suid-Afrika het meer Kolisi’s nodig wat sosiale kohesie aanmoedig eerder as om verdeling te saai soos jy verlede naweek met jou prins Harry-twiet ’n herrie veroorsaak het. Julle kan gerus by Siya, Rassie, Cheslin en die res gaan kers opsteek. Ek kon die trane nie keer toe die Bokke en Kaapstad die volkslied gesing het nie. Ek kon nie anders as om Madiba se standbeeld (agter Kolisi) te bewonder toe oud, jonk, arm, ryk, bruin, wit en swart saamgesing en (agterna) saamgedans het nie. Die smiles op gesigte in die strate, op balkonne, in pubs, bo-op geboue se dakke en bo-op stoptekens (ja!) was breed en opreg en iets wat ek die res van my lewe sal onthou. Madiba se reënboognasie is nie dood nie. Dalk ’n bietjie gewond. Maar met tyd, liefde, omgee én regte leiers in sleutel­poste kan ons wel herstel ...