DIE Chilli Boys is steeds onderaan die Premiersokkerliga (PSL) log, maar daar is nou hoop dat hulle relegasie sal oorleef. Chippa United het Saterdagaand in die Princess Magogo Stadion sy eerste PSL-oorwinning van die seisoen behaal. Hy het AmaZulu met 2-0 geklop. Twee doele deur William Twala het Chippa van hierdie belangrike sege verseker. Voor dit het Twala in 2017 laas ’n doel in die PSL aangeteken. Chippa se breier, Norman Mapeza, sê hy het geweet die oorwinning gaan kom. “Die spelers werk verskriklik hard. Ek het geweet ons sal êrens ’n oorwinning behaal, veral met die manier waarop die spelers werk.” Die breier dink dit gaan alles oor selfvertroue. “Hopelik help die oorwinning met die selfvertroue. “Ek het die spelers bly vertel hulle moet net hard werk en glo in wat hulle doen. “So, ek dink die spelers se ingesteldheid is nou besig om op die regte spoor te kom.” Hoewel Chippa dié oorwinning behaal het, is hy steeds 16de op die PSL log. Die span is darem nou net twee punte agter Black Leopards, wat in die 15de plek is. “Ons is nog diep in die woods en ons moet nog baie doen om daaruit te kom. So, daar is steeds harde werk wat voorlê, maar ten minste het ons nou ’n hupstoot gekry.” Die Chilli Boys het ’n kort blaaskans voor hulle volgende wedstryd. Die span speel juis dan teen die sukkelende Black Leopards. Hulle pak mekaar op 27 November in die Nelson Mandelabaai Stadion.