’N GATVOL gemeenskap van die Baaise North­erns het die naweek summier vermeende stout outjies se huise vernietig. Alles het blykbaar verlede Sondag begin toe ’n groep jong ouens ’n man van Chatty Uitbreiding 11 na bewering vermoor het. Details is wasig, maar die gemeenskap sê die ouens is gesien waar hulle die lyk van ’n man, ook van Chatty, in ’n kar se kattebak gelaai en weggery het. Volgens die gemeenskap is dié man se lyk vir ’n week lank nie gevind nie. Daarom het inwoners Vrydag in groot getalle die vyf huise waar die outjies gewoon het, aan die brand gesteek en afgebreek. Van toe af is dié outjies ook net skoonveld. Die vlamme het blykbaar hoog die lug ingetrek en mense het dit van ver gesien. ’n Vrou (58) sê aan Son: “Verlede week was daar die vermoede dat hulle (die ouens) iemand doodgemaak het, maar ek weet nie waar hulle die lyk gaan dump het nie. “Toe het die gemeenskap hulle huise afgebrand.” ’n Man (30) wat besig was om bakstene op te laai om dit vir ’n stukkie brood te verkoop, sê hy het gesien hoe die plekke afgebrand is. “Die gemeenskap is upset oor die moord van ’n ander vriend hier bo. Die African man het verlede naweek net verdwyn,” sê die man. “Hulle het vyf huise van die suspects afgebrand. Die ou­tjies is bekend aan die mense, maar dis eintlik hulle eerste oortreding. “Hulle sê toe hulle die body in die kar laai, was hy klaar dood.” Nog ’n vrou (30) sê die outjies is óf in hulle laat tienerjare óf in hulle vroeë twintigerjare. Dis volgens haar net jong mense wat in die huise gewoon het. “Die fire brigade en die polisie was hier. Maar die gemeenskap het hulle weggejaag. “Die community was rof. Die outjies is ook net weg. Die witness het gesê hy het gesien hoe hulle die lyk uit die huis dra na die kar toe.” Kapt. Johan Rheeder, ’n polisiewoordvoerder, het bevestig­ die polisie het die lyk van die missing man gister gekry. “Vrydag het die openbare-orde-polisie (Pop) uitgegaan na Chatty Uitbreiding 11 na die ongelukkige gemeenskap. Hulle het aan die gemeenskap verduidelik dat ’n missing person-saak geopen is vir die man wat verdwyn het. Hulle was tevrede en het huis toe gegaan,” sê Rheeder. Inwoners het die polisie vertel van die lyk in die kar se boot, en die polisie het die inligting opgevolg en karre in die area deursoek. Maar in daardie stadium het hulle geen bewyse gekry nie. Maar toe, laat Vrydagaand, het die gemeenskap self ondersoek ingestel en die huise afgebrand. Volgens Rheeder is onskuldige mense se huise ook afgebrand. Die polisie het daarheen teruggekeer en vyf sake van brandstigting geopen. Intussen is die halfverbrande lyk van ’n man in sy twintigs Woensdag in Skoenmakerskop gevind. “Die polisie het gaan kyk na enige vermiste persone wat aangemeld is,” verduidelik Rheeder. “Vandag (gister) het die man (van Chatty) se familie by die lykhuis bevestig dis hy. ’n Saak van moord word nou ondersoek.”