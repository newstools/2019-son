’N POLISIEBEAMPTE van die anti-bende-eenheid in die Baai is in die kop geskiet en het oorleef. Tans is dié konstabel in die ICU in ’n plaaslike hospitaal. Volgens brig. Vishnu Naidoo, ’n nasionale polisiewoordvoerder, het die skietvoorval Donderdag om en by 21:45 plaasgevind. “Lede van die anti-bende-eenheid was in gemerkte voertuie aan diens in die Helenvale-area. “Terwyl hulle in Kobusweg gery het, het die lede ’n silwer VW Polo Vivo gewaar en dit agtervolg.” Naidoo sê voorts die insittendes van die voertuig moes die polisie gesien het, want hulle het weggejaag, waarna die polisie hulle agterna gesit het. Gewapen Die voertuig het in Chamoisstraat stilgehou en die passasiers het uitgeklim. “Twee van die passasiers was gewapen met vuurwapens en het op die polisie geskiet, wat gelei het tot ’n shootout. “Een verdagte het koeëlwonde aan die skouer en bors opgedoen. “ ’n Drie-en-dertigjarige konstabel is in die kop gewond,” sê Naidoo. Die beampte is met ’n polisievoertuig na ’n plaaslike hospitaal geneem. Hy is daar in die ICU opgeneem. Vier verdagtes wie se ouderdomme wissel van 20 tot 28, is gearresteer. Ontsnap Hulle word aangehou vir poging tot moord. Hulle sal binnekort in die hof verskyn. Twee ander passasiers het na bewering ontsnap.