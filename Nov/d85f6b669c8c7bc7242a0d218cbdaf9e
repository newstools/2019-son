MINSTENS R1 miljard. Dít is glo wat nodig sal wees vir droogtehulp aan munisipaliteite en boere in die Oos-Kaap wat erg deur die waterskaarste geraak word. Of só wys Retief Odendaal, DA-LPW, se somme. Odendaal meen as die regering ’n paar veranderings maak, sal daar solank R50 miljoen beskikbaar wees om dringende hulp te verskaf. Hy reken die regering kan dít doen deur weer na sy beursie te kyk en nienoodsaaklike uitgawes te sny. Oscar Mabuyane, Oos-Kaapse premier, het die Oos-Kaap einde Oktober tot ’n droogte-rampgebied verklaar. Toegang Dít kom nadat drie distriksmunisipaliteite, Chris Hani, Amathole en Sarah Baartman (waaronder Dr. Beyers Naudé val), reeds tot rampgebiede verklaar is. Dít beteken dié munisipaliteite behoort nou makliker toegang te kry tot die nasionale tesourie se droogtehulpprogramme. Intussen het Vodacom ook onlangs aangekondig hy skenk R3,5 miljoen om te help met droogtehulpverlening in die provinsie. Dié geld sal gebruik word om nog boorgate te sink in munisipaliteite waar dit die nodigste is.