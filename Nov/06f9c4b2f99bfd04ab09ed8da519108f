’N VROU (21) is in Benoni gearresteer nadat sy gelieg het dat sy verkrag is. Brig. Mathapelo Peters, ’n polisiewoordvoerder, sê die vrou het na die polisiekantoor in Benoni gegaan en ’n vals verklaring afgelê dat haar stiefpa haar verkrag het. Sy sê lede van die eenheid teen gesinsgeweld, kindermishandeling en seksuele misdrywe was op bystand toe die vrou die saak gemaak het. “Die saak het prioriteit geniet, maar nadat ondersoek gedoen is, het dit uitgekom die verklaring is vals en die storie is opgemaak.” Peters sê die vrou is gearresteer en sal in die hof verskyn vir meineed. Sy waarsku mense om nie valse verklarings af te lê nie. “Hulpmiddels word vermors wat by werklike sake gebruik kon word. “In dieselfde asem vra ons mense om wel regte sake van verkragting aan te meld. “Mense moenie daaroor stilbly nie.” – News24