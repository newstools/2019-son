DIE Springbokvleuel Cornal Hendricks kry Saterdag weer die geleentheid om inter­nasionale rugby te speel. Hy draf dan in die Principality Stadium vir die Barbarians teen Wallis uit. Hendricks het die laaste van sy 12 Springbok-toetse in 2015 gespeel. ’n Hartkwaal het sy loopbaan tydelik gestaak. Die 31-jarige boorling van Wellington het egter vanjaar in die Superrugby-reeks getoon sy hart is nog klopdisselboom. Hy het by tye kookwater-rugby gespeel. Was dit nie vir die goeie peil van Cheslin Kolbe, Makazole Mapimpi en S’bu Nkosi nie, kon Hendricks dalk vanjaar sy weg oopgeveg het na die Wêreldbekerrugbytoernooi in Japan. Hy sal nou ’n kans kry om homself te toets teen die span waarteen hy in 2014 in Durban sy toetsdebuut gemaak het. Hy is een van ag Suid-Afrikaners in vandeesweek se Baabaas-span. BARBARIANS Voorspelers: Tyler Ardron, Rory Best, George Biagi, Schalk Brits, Angus Cottrell, Wiehahn Herbst, Luke Jones, Campese Ma’afu, Craig Millar, Pete Samu, Marco van Staden, Josh Strauss, Hencus van Wyk. Agterspelers: Mathieu Bastareaud, Curwin Bosch, Matt Duffie, André Esterhuizen, Bautista Ezcurra, Bryn Hall, Cornal Hendricks, Dillyn Leyds, Makazole Mapimpi, Billy Meakes, Shaun Stevenson, Jano Vermaak. Afrigters: Warren Gatland en Robbie Deans.