’N MAN van Steenberg wat verlede maand dood is nadat hy in Pollsmoor aangerand is, se vermeende killers het Dinsdag in die Wynberg Landdroshof verskyn. Raziel Philander (40) was verhoorafwagtend vir die besit van moontlik gesteelde goedere toe hy in ’n gangfight in Pollsmoor aangerand is. Sy ma, Sally, sê haar kind was nie ’n gangster nie. Philander is op 12 Oktober aangeval en het op 29 Oktober aan sy wonde beswyk. Volgens Philander se familie is hy herhaaldelik met ’n stomp voorwerp op die kop gekap of sy kop is herhaaldelik teen iets solieds gekap. Philander het ’n sel met baie ander mans gedeel. Niemand kon egter sê wat met hom gebeur het nie. Lewies Davids, ’n woordvoerder van die departement van korrektiewe dienste, het bevestig dat twee inmates aangekla is vir Philander se dood.