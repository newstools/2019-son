CALITZDORP. – Met die begin van die 16 days campaign vir die voorkoming van geweld teen vroue en kinders is ’n vrou verlede week deur haar saamleefman na bewering verkrag en aangerand. Maar sy wil nou die saak teen die man gaan terugtrek. By Son se besoek aan haar was sy onvriendelik en het dit duidelik gemaak sy gaan nie met ons praat nie. Merke was duidelik in haar gesig: “Los my maar uit. Ek gaan nie hieroor praat nie. Dis my kinders se pa. Dinge gaan weer reg kom, maar dan is hy kwaad as hy hoor ek het met julle gepraat.” Iemand wat by die ondersoek betrokke is, vertel: “Sy het die saak Saterdag gemaak. Die verdagte was op die run. “Haar gesig was erg opgeswel en haar mond lelik opgeswel. Die gemeenskap en die buurtwag het dag en nag gesoek. Hulle het hom die Maandag 07:20 in Malan­straat gewaar, waar die polisie die aanrander en beweerde verkragter aangekeer het.” Teleurgesteld Jakob Willemse, ’n gemeenskapsleier, is kwaad: “Die polisie moes dae na die verdagte soek. Daai tyd kon aan ander sake bestee gewees het. “Maar as dit ’n verkragtingsklag is, glo ek dit kan nie teruggetrek word nie. Die gemeenskap is teleurgesteld omdat hy haar al lankal so mishandel. En nou dít?” Sers. Chris Spies, ’n polisiewoordvoerder, sê: “Die FCS ondersoek ’n saak van verkragting. ’n Onderonsie het tussen die verdagte (32) en die slagoffer uitgebreek. Hy het haar na bewering met ’n skerp voorwerp gedreig en haar glo verkrag.”