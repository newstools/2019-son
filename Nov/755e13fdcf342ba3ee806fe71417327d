SERGIO Jaftha se doelvernuf vir Greenwood Athletic is die rede hoekom dié span vinnig uit die wegspringblokke is. Dis toe die Green Machine die span van Matroosfontein die naweek met 2-0 geklop het in die openingswedstryd van sy Derde Liga-veldtog op die Solostraat-veld­ in Retreat. Dit was ’n taai stryd, maar die geel-en-groen-truie was goeie waarde vir hulle geld met die aanvallende tipe sokker wat hulle gespeel het. Jaftha (striker) het sukses in albei helftes behaal en die wind geruk uit die seile van die besoekers van Northerns. Patrick Weels (breier) se Matroosfontein-span­ het wel harde lesse vroeg in die seisoen geleer – dis om gebruik te maak van sy kanse. Volgens Jaftha is hy verlig hulle kon maksimum punte insamel. “Dit was beslis nié ’n easy game nie. Ons moes solid defend om Matroos uit te hou,” het Japtha gesê. Vasgevat “Ons is ook gelukkig hulle spelers kon nie afrond nie,” het hy bygevoeg. Intussen het die nuwelinge Crystal Palace teen Ocean View FC – wat van die Tweede Liga gerelegeer is – in ’n wipplank-stryd op die Greens in Manenberg mekaar deeglik vasgevat. Palace het die wa deur die drif getrek en die opwindende wedstryd met 4-3 gewen. Goodwin Lewis, Palace se breier, was in sy noppies met die resultaat. “Ons sal aan ons defence moet werk en ’n stewige verdediging moet bou vir die toekoms,” het Lewis gesê. In die ander wedstryde het Hanover Park die span van Junction Rovers met 2-1 getroef, terwyl Cape Town United en Rebels FC met 1-1 gelykop gespeel het in Langa. In Heideveld het Goal 50 Unit­ed met 2-1 teen Nova Na­cional koning gekraai. Die wedstryd tussen Bluegum United en Two Oceans Academy in Bonteheuwel het nie plaasgevind nie. Dít was omdat die match officials nié in besit was van hulle referee registration-kaarte nie.