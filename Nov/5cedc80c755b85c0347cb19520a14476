SPRINGBOK. – Die plaaslike gemeenskap is in skok nadat ’n jong vrou in haar huis by haar slapende kind vermoor is. Shakira Links (20) se lyk is Saterdagoggend op haar kombuisvloer gevind met haar gesig in ’n bababadjie vol bebloede water. Een van haar bure, Viola Kotze, het omstreeks 09:00 op haar lyk afgekom. Opstaan Kotze sê hoewel sy vroegoggend ’n gil gehoor het, het sy nie daarop gereageer nie. Sy verduidelik: “Ek het so 05:00 ’n harde skreeu gehoor. Toe ek opstaan, sien ek die bo-deur van Shakira se kombuis is oop. “Dit wou voorkom asof iemand dit ’n paar keer van binne af probeer toedruk het. Ek het later gaan lê.” Kotze sê sy het so 09:00 opgestaan. Omdat die bo-deur steeds oop was, het sy ’n vriendin gevra om saam met haar te gaan om te gaan kyk. Sy vertel: “Ek het eers Shakira se een skoen op die stoep sien lê. “Haar bene was buitekant op die vloer en haar arms was baie snaaks getwist. Die water in die bad was vol bloed.” Volgens Kotze was Links se eenjarige baby nog vas aan die slaap in die slaap­kamer. Die polisie en ambulans is ontbied. Daar was blykbaar die imprint van ’n skoensool op Links se nek. Die straat se inwoners bespiegel nou oor wie die moordenaar is en wat die motief vir die moord was. Baie van hulle glo dit het dalk te doen met ’n verhouding wat skeefgeloop het of beëindig is. Kotze verwyt haarself. Sy sê: “Ek moes maar die eerste keer gaan kyk het. “Moontlik kon ek die moordenaar gekonfronteer het of die tragedie voorkom het.” Brig. Mohale Ramatseba, ’n polisiewoordvoerder, sê geen verdagte is nog in hegtenis geneem nie. Die polisie vra enige een met inligting oor die moord om sers. Brian Williams by 082 495 5279 te bel.