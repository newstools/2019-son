LADISMITH. – Hulle ryg dit in. Dis nou die vakke wat die slimkoppe van die Ladi­smith Sekondêre Skool geskryf het en waarin hulle reeds victory claim. Oor wiskundige geletterdheid sê Verdean Antonie: “Vraestel 1 is altyd makliker as vraestel 2. Maar ek kon al die vrae beantwoord.” Ellorine Herandien voeg by: “Die tyd was genoeg, maar (die vrae) het kritiese dinkwerk gekos. “Sommige leerders kon nie die vraestel betyds klaarkry nie. “Ons glo almal ons gaan baie beter in vraestel 1 vaar as in vraestel 2.” Oor Engels eerste addisionele taal sê hulle dit het baie dinkwerk gekos, maar baie antwoorde was in die leesstuk opgesluit. Wat wiskunde 1 en wiskunde 2 betref, was die vraestel “verskriklik uitdagend”. Drie opgewonde tieners, Euodia, Valeschka en Christelle, vertel: “Met alles wat mnr. Swart ons geleer het, het ons beslis ons beste gelewer. “Die tutor-klasse wat ons bygewoon het, het bygedra daartoe om van ons pogings ’n sukses te maak.” Deno Prins, ’n geskiedenis-kop, was selfversekerd: “Ons skoolhoof, juf. Shaanta Lee, het ons deeglik voorberei. Die vraestelle deur die jaar was baie moeiliker as die een wat ons nou geskryf het. “Ons as die klas van 2019 wil haar bedank en belowe ons sal semper ad altius – altyd hoër.” Oor een ding is hulle eens: “Ons gaan beter as die klas van 2018 presteer.”