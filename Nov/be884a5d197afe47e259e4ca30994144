DIE polisie in die Baai is op die spoor van twee verdagtes wat ’n onbekende man in Sentraal doodgeskiet het. Kapt. Sandra Janse van Rensburg, ’n polisiewoordvoerder, sê die polisie van Humewood het Maandag gereageer op ’n klag dat geweerskote in Mackay-straat afgevuur is. Toe hulle op die toneel kom, het hulle die lyk gekry van ’n man met verskeie skietwonde. Gevlug Die man se identiteit en die motief vir die moord is in dié stadium steeds onbekend. Daar word beweer die twee verdagtes het van die toneel weggehardloop en toe in ’n Nissan Go gespring. Daarna het hulle in die rigting van Russellweg gevlug.