HAAR matras of hulle matras? Daar lê die ding – die ding wat die bejaarde Blaauw-egpaar van Porterville letterlik slapelose nagte gee. Anet (68) en Johan (72) se kwessie is met ’n plaaslike meubelwinkel, Top Style Furniture. Anet het verlede jaar ’n nuwe bed met ’n basis by dié winkel gekoop. Sy vertel: “My dogter het gesê ek moet gaan uitvind hoeveel ’n nuwe bed vir ons sal kos. “Die verkoopsdame het my ’n prys van R5 000 gegee. Ek was baie spesifiek oor die matras en het haar verwittig dat my man ’n groot man is. “Ek wou seker maak die nuwe bed sou sy gewig kon dra. “Toe ons vir die bed gaan betaal, het die eienaar, Mavis Emmett, vir my ’n nuwe prys van R5 700 gegee. Ek het haar toe gevra hoekom die pryse verskil.” Mavis sê sy het Emmett meegedeel sy sal nie die bed kan bekostig teen die nuwe prys nie omdat haar dogter net die R5 000 inbetaal het. Emmett het toe ingestem om die bed vir R5 000 aan hulle te verkoop. Die waarborg van die bed was vir twee jaar en die warranty vir 15 jaar geldig. Die sale is in April verlede jaar gemaak. In April vanjaar was die matras klaar in sy glory. “Ek is terug na die winkel, want die matras was mos nog onder waarborg.” Emmett het ingestem om ’n nuwe matras vir die Blaauws te kry. Die matras het in Augustus vanjaar gekom. Emmett sê toe hulle die matras aflewer, het sy vir Johan gesien. Aangebied “Toe ek die oom sien, het ek geskrik. Want sy vrou het gesê hy is groot, maar ek het nie besef hy is só groot nie. “Ek het toe aangebied om ’n matras vir haar te laat maak, want geen gewone matras sal hou onder sy gewig nie.” Emmett het die nuwe matras by die egpaar gelos vir hulle gebruik. Gister by Son se besoek aan die huis het die egpaar vir Son se span gewys die nuwe matras is ook al weer pap. Die matras wat Emmett vir die egpaar laat maak het, staan nog in die winkel. Anet sê Emmett soek nog R2 500 vir die nuwe matras. “Ek gaan nie ’n 5c verder betaal nie omdat ek dit nie het nie. Ek het in die begin gevra vir ’n goeiekwaliteit- bed. “Ek het gesê my man is groot. Hoekom moet ek nou weer ekstra betaal?” Emmett sê daar is nie ’n manier wat sy die custom- made bed verniet vir die Blaauws kan gee nie. Intussen moet die Blaauws met ’n pap matras deurdruk.