MOSSELBAAI is die kampioen van Tuinroete-rugby. Die dorpspan is Saterdag op die Albertinia-sportterrein as die Suidwestelike Distrikte (SWD) se Municipal Cup champ gekroon. Earl Manie rig die span af. Aangevat Die Mosselbaaiers het in die eindstryd teen George met 42-24 geseëvier. Die final is in winderige toestande beslis. Tog het dit goeie kompeterende rugby opgelewer. Die spanne het mekaar veral voorlangs omtrent aangevat. Mosselbaai was teen rustyd met 14-10 voor. Ná rustyd was daar egter geen keer aan Manie se manne nie. Reinhardt Stears was die man aan die spits. Stears, wat as die speler van die wedstryd en die speler van die reeks aangewys is, het van voor gelei. Die woelige agsteman het in die tweede helfte twee van sy span se ses drieë onder die pale gaan druk. Die losskakel, Henn-lin Botha, was met vyf doelskoppe in die kol. Hennie Baartman, president van die SWD Rugbyunie, sê die toernooi sal beslis weer volgende seisoen gehou word. Ag spanne het aan die ses week lange toernooi deelgeneem.