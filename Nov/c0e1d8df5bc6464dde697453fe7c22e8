ONNIES by die Hoërskool Leiden in Delft moet hulle roeping in vrees vervul. Dis nou ná nóg ’n messteek-voorval op die skoolterrein. Die stekery het laas week gebeur toe ’n gr. 9-leerder ’n gr. 10 vyf keer met ’n mes gelem het. Die slagoffer het die aanval oorleef. Son het in 2017 berig hoe ’n onnie op dieselfde skool se perseel gelem is. Die nuutste voorval was Donderdag 08:20. Volgens ’n onnie wat anoniem wil bly, spruit die aanval uit ’n stryery tussen leerders. Dit het al buite die skoolterrein begin en tot op die skoolgrond oorgespoel. Die onnie sê die leerders beweeg in groepe, amper soos bendes wat mekaar teiken. Briefings Nog ’n onnie sê: “Wat nie vir my sin maak nie, is dat die voorval onder die mat ingevee word. “Sedert die voorval gebeur het, is dit nooit in enige van ons oggend briefings genoem nie. Van die onnies – sommige in bestuursposte – weet nie eens daarvan nie. “Ek het besluit ek gaan nie ingryp as daar weer so iets gebeur nie. Ek gaan nie my kinders ouerloos maak nie.” Reginald Hills, ’n lid van die Leiden-buurtwag, sê die voorval is bendeverwant, want daar is gangs soos die JCY’s en Junior Mafia Kids rondom die skool. Volgens hom veg die bendes oor turf. “Die twee wetstoepassers wat op die skool se perseel gestasioneer is, dra nie vuurwapens nie. Ons eis dat hulle vuurwapens kry, want hulle is die eerste respondents­ as daar voorvalle is,” sê hy. “Die SAPD kom altyd twee of drie ure ná ’n voorval. Gewelddadige “Daarom moet ons wetstoepassers gewapen wees soos dit die geval in Bonteheuwel is. “Ek kan nie verstaan hoe Bonteheuwel gewapende wetstoepassers kan kry terwyl Delft die tweede mees gewelddadige area in die Wes-Kaap ná Nyanga is nie. “Daar gaan dan niks in Bonteheuwel aan nie.” Bronagh­ Hammond, ’n woordvoerder van die Wes-Kaapse onderwysdepartement, sê die departement sal beradingsdienste aan die skool verskaf. Volgens haar is die betrokke leerders geskors, maar hulle sal wel eksamen kan skryf. “Die skool kommunikeer tans met die SAPD en Safe Schools oor voorkomende maatreëls wat in werking gestel kan word. “Daar word onder meer moontlike visentering en beslaglegging oorweeg.”