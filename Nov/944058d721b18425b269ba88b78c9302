DIE Wes-Kaapse leier van die DA, Bonginkosi Madikizela, het hom onttrek aan die race vir die pos van dié party se interimleier. Vir eers. Die DA kies die komende naweek op ’n federale raadsvergadering sy tussentydse leier en voorsitter. Dít alles kom nadat Mmusi Maimane laas maand as federale leier en Athol Trollip as die federale voorsitter bedank het. Madikizela het gister aan Son bevestig hy het sy naam onttrek as ’n kandidaat vir die pos van interimleier. Volgens hom wil hy eerder konsentreer op sy funksies as die provinsiale DA-leier en Wes-Kaapse minister van vervoer en openbare werke. Hy het gesê: “Ná my nominasie het ek met van die leiers wat my geadviseer het, verskeie gesprekke gehad daaroor dat my werk vir eers hier in die Wes-Kaap is. “Ek het so pas (in Mei) in ’n belangrike pos as minister begin, en ek moet dit my volle aandag gee. “As jy ’n leier is, is een van die dinge dat jy na advies moet luister. “Ek het saamgestem dat ek op hierdie kritieke werk moet konsentreer. “Dan is daar my pos as DA-leier, wat ook my aandag kort. Die interimpos sou my aandag verdeel het.” Madikizela sê egter hy kan in Mei weer sy naam in die hoed sit vir ’n permanente pos wat op langer termyn beskikbaar is. Die DA hou dan sy kongres. Madikizela het bygevoeg: “Die huidige pos is in elk geval ’n tussentydse pos. “Wie weet? Ek kan dalk een van die mense wees wat in Mei op die kongres vir die pos meeding.” Die oorblywende kandidate is nou die adjunk- federale voorsitter, dr. Ivan Meyer, en die DA se parlementêre leier, John Steenhuisen. Bedank Intussen het Madikizela ook gesê hy glo die DA sal môre in tussenverkiesings al drie wyke behou. Kaapstad se wyk 19, wat Wesbank insluit, en wyk 82, in Mitchells Plain, het al twee beskikbaar geraak nadat die wyksraadslede oorlede is. Wyk 4 in die Matzikama Munisipaliteit is oop nadat die vorige wyksraadslid bedank het. In die naweek het Madikizela voormalige DA-lede wat by die Good-party aangesluit het, weer in die DA verwelkom. Hy het gesê: “Volgens wat hulle vir my gesê het, het hulle besef die Good-party verkoop ’n pipe dream aan hulle.”