NOG protesaksie word vandag by Saldanha Staal verwag. Sowat 500 werkers en inwoners sal na verwagting buite die staalfabriek betoog. Dit volg nadat organisasies en bekommerde inwoners laas Donderdag buite dié staalfabriek oor job losses betoog het. ArcelorMittal South Africa (Amsa) het vroeër dié maand gesê hy gaan die fabriek vroeg volgende jaar sluit. Dit beteken byna 1 000 werkers gaan hulle jobs verloor. Lede van die ANC in die Wes-Kaap, die South African National Civic Organisation (Sanco), Cosatu en die SAKP gaan vandag saam buite Saldanha Staal se hekke betoog. Hulle is hewig gekant teen die afleggings. Lucky Bopape, Cosatustreeksekretaris in die Weskus, sê: “Jy moet onthou dis nie net Saldanha Staal se werkers wat gaan ly nie, maar ook diensverskaffers soos drivers.” Volgens ’n SAKP-woordvoerder, Masonwabe Sokoyi, begin hulle 11:00 picket. “Ons wil druk plaas op die bestuur van Amsa en Saldanha Staal,” sê Sokoyi. “Hulle kan nie die fabriek sluit nie, veral nie te midde van die huidige ekonomiese krisis in die land waar werkloosheid die hoogte ingeskiet het nie.”