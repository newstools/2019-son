DIE duine in! Inwoners van Belhar is glad nie impressed met planne om ’n sandduin in hulle gemeenskap te myn nie. Die betrokke duin, een van die laaste in sy soort, word glo geoormerk vir sandmyn-aktiwiteite. Maar ’n inwoner, Mogamad Taliep, sê: “Daar is ag skole in die nabyheid van hierdie duin. So, ons is bekommerd oor die gesondheidsimpak wat so ’n mynery sal inhou, want ons het reeds kinders in ons community wat ly aan lewensgevaarlike asma. “Volgens my berekeninge gaan daar sowat 20 trokke per uur op ons paaie besig wees om hierdie sand weg te ry en ons sukkel al klaar met congestion. “Niemand het met ons oor hierdie planne gepraat nie, maar wat ons wel weet, is dat die Stad Kaapstad tussen R25 miljoen en R55 miljoen uit hierdie sandmyn-aktiwiteite kan maak.” Jeug Taliep sê as so ’n sandmyn goedgekeur word, sal inwoners net deur een straat van sulke aktiwiteite geskei wees. Cathleen du Plessis van die Belhar Youth Development Forum sê hulle is ook nie ten gunste van so ’n projek nie. “Ons jeug moet by skole uitkom wat aan die ander kant van daai duin sit. Hulle stap oor daai groot pad by Symphony Way en oor die duin. Ons sokkerspelers moet by Symphony Park, reg langs die duin, gaan oefen. So ook die Belhar Spurs-lede by Erikapark. “Dink net wat gaan daai waaiende sand aan ons oë doen of die stofdeeltjies aan ons longe. Asma en ander longsiektes gaan aan die orde van die dag wees by die kinders. ’n Woordvoerder van die Stad Kaapstad, Luthando Tyhalibongo, het gesê: “As die mynbedrywighede voortgaan, sal dit die geleentheid skep om huidige ontspanningsgeriewe uit te brei, of selfs nuwes te skep.”