Blameer Die Onnie van Blackheath skryf: Die artikel oor sekslesse in die skool vanaf 2020 verwys. Ek is nie verbaas hieroor nie. Die departement van onderwys verbaas my glad nie meer nie. So, gr. 4 tot 12 gaan nou meer oor seks hoor. Skole behoort seks voor mondigwording te ontmoedig, nie aan te moedig nie – al word net gesê diegene wat seksueel aktief is, moet liewer kondome gebruik. As die onnies weier om die lesse aan te bied, gaan hulle aangekla word. Nou gaan ouers weer sê die onnies is ougat. Altyd word die onnie geblameer. Nog swangerskappe? Blameer die onnie. Ouers gaan nie opstaan teen die departement nie, want hulle het iemand om te blameer: die onnie. Hulle het nie opgestaan toe lyfstraf in skole verbied is nie. Hulle blameer liewer die onnie vir hulle kinders se ongedissiplineerde gedrag. Ouers het nie gekla toe die bevorderingsvereistes verlaag is nie. So, hoekom moet hulle nou kla? ’n Laaste voorbeeld: Leerders mag die skool nou ná gr. 9 verlaat om na ’n vaardigheidskool toe te gaan. Wat gaan gebeur? Hierdie leerders word nou deel van die goedkooparbeidsmark en die matriekslaagsyfer gaan styg. Wie kry die skuld vir hulle kind se mislukking in die goedkooparbeidsmark? Die onnie. Onderwysers, maak julle klaar om aangekla te word deur ouers omdat julle kinders “ougat” goed leer. Om ’n gr. 8-leerder te leer wat gebeur tydens orale, anale en vaginale penetrasie is “ougat” goed. Ook dít is nie die werk van die onnie nie, maar wel dié van die ouer. Die unies is ook nutteloos. Hoekom vat hulle nie die departement van onderwys hof toe oor dié nuwe kurrikulum nie? Hulle vat nie die departement hof toe oor die fisieke en emosionele aftakeling van onderwysers deur leerders nie. Die departement van onderwys en SACE praat liewer van die aantal onnies wat aangekla is vir lyfstraf. Dit wys weer onnies is net ’n persal-nommer.