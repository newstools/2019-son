ROBERTSON. – Sy het die skool 30 jaar gelede in standerd 7 verlaat. Vandag skryf antie Martha Filander (51) matriek. Filander het die week in haar eksamenlokaal gesê sy het altyd daarvan gedroom om eendag haar matrieksertifikaat in haar hand vas te hou. “Weens omstandighede moes ek destyds die skool verlaat om vir my ouers te help werk omdat dit moeilike jare was,” vertel Filander. Volgens haar het sy op ’n plaas in die omgewing op die landerye begin werk. Sy het haar so vinnig oor die jare opgewerk, dat sy vandag op die plaas ’n produksiebestuurder is. “Ek het ’n paar jaar gelede begin navorsing doen om weer terug skool toe te gaan.” ’n Onnie by die destydse Abet-skool het vir haar gesê sy kan aandklasse loop en haar graad 10-klasse begin. “Ek het by die skool gaan inskryf en daarna is alles geskiedenis.” Filander droom daarvan om ná matriek landbou te gaan studeer.