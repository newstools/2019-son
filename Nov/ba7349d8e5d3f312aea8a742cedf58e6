DIE regeringskrisis in die Nelson Mandelabaai Metro het die punt bereik waar dringende ingryping nie langer uitgestel kan word nie. Dít is volgens die tydelike leier van die DA, John Steenhuisen, gister op ’n besoek aan die IPTS-busstelsel se depot in die Baai. “Ons kan nie langer net staan en kyk hoe een van die grootste stede in die land ineenstort onder die leiding van die koalisie van korrupsie – UDM, ANC, AIC, PA en UF onder leiding van die mayor, Mongameli Bobani – nie. Oplossings “Dit is uiters dringend dat die nasionale regering ingryp. Hy het die grondwetlike reg om die bestuur van die Metro oor te neem.” Totdat dit gebeur, sê die DA gaan hy alles in sy vermoë doen om oplossings vir die krisis te vind. “Ek gaan ’n taakspan saamstel wat bestaan uit parlementslede. Dit is geen oordrywing om te sê Nelson Mandelabaai is besig om ineen te stort nie. “Dit het nou die hoogste vlak van onwettige, onreëlmatige, vrugtelose en wasteful­ uitgawes in die land. Hier is net een vas aangestelde uitvoerende direkteur. “Die res is almal waarnemend. In een jaar was daar ses verskillende waarnemende stadsbestuurders. “Dele van die stad het reeds Dag Zero bereik met krane wat leeg loop. Die stad het reeds dié jaar 18 moorde gehad weens die onwettige toekenning van die dreinskoonmaak-kontrak. “En sy mayor is reeds betrek by twee klagte van bedrog wat met munisipale kontrakte verband hou. “Maar dit is die jongste skandaal rondom die grant-befondsing vir die IPTS-stelsel wat dreig om die stad vinnig bankrot te maak.” Die nasionale tesourie het aangedui dat hy sy befondsing gaan onttrek oor die fondse nie binne die voorgestelde raamwerk gebruik word nie. Sou dit gebeur­, sal die Metro sowat R3,2 miljard verloor. “Die DA maan al maande hieroor en die nasionale tesourie het al in Junie aan die Metro hieroor geskryf, maar niks het gebeur nie.” Steenhuisen sê die feit dat daar al maande geen raadsvergaderings, komiteevergaderings of mayco-vergaderings kon plaasvind nie, is ook erg kommerwekkend omdat reuse-bedrae van kritieke begrotings nie uitgegee kan word nie. “Niemand run die Metro nie, want om te steel en jou tracks te cover is ’n voltydse werk.” Steenhuisen meen die skokkendste deel van die ondergang van Nelson Mandelabaai is dat daar toegelaat is dat dit gebeur. Verantwoordelik “Almal, in elke deel van die regering, die president en die minister van plaas­like regering, het presies geweet wat aangaan. Niemand het enigiets gedoen nie. “Almal wat bewus is van die situasie hier en niks gedoen het nie, moet verantwoordelik gehou word vir die huidige toestand.”