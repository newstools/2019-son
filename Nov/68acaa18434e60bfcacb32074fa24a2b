SJOE! Wat ’n naelbytstryd, Die Paarl Rocks bly darem maar die Cape Town Blitz se nemesis in vanjaar se Mzansi Superliga. Die Rocks het gister op Nuweland hulle tweederonde-stryd in die T20-reeks teen die Blitz met twee lopies gewen nadat die wedstryd in die laaste beurt dramaties geëindig het. Die Paarliete het ook die eersteronde-stryd gewen. Die Blitz moes 12 lopies in die laaste beurt aanteken om te wen. Isuru Udana van Sri Lanka is deur Faf du Plessis, kaptein van die Rocks, beveel om die laaste balbeurt te boul. Ofskoon Udana die tuisspan se gevaarman Mohammad Nawaz met sy eerste aflewering laat uitvang het, het daar egter meer drama gevolg. Udana het twee wydlopers afgestuur, wat die Blitz twee ekstra balle gegee het om die wenteiken te kon bereik. Toe volg ’n grenshou van Gregory Mahlokwana wat die tuisspan binne vyf lopies van oorwinning gebring het. Undana het egter vergoed vir sy blapse vroeër en het met die hulp van Du Plessis die Blitz se Gregory Mahlo­kwana uitgeloop. Die tuisspan het uit die staanspoor ingeklim onder die tuisspan se boulers, met Henry Davids aan die spits. Davids, wat ook as die speler van die game aangewys is, het 46 (5x4, 1x6) lopies van 33 aflewerings gemoker. Met die hulp van Dwaine Pretorius se blitsige 29 lopies kon die besoekers ’n kompeterende telling van 163/8 bereik. Maar dit was die twee great vangkanse van Nawaz om van Bongumusa Makhanya en Du Plessis ontslae te raak, wat die kollig gesteel het. Die Rocks vervang die Blitz in die tweede plek op die punteleer. Die Blitz is Donderdag gasheer vir die Durban Heat op Nuweland.