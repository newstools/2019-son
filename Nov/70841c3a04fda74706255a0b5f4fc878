SY HET nie toegekyk hoe haar man op 1 Desember 2017 in sy kamer vermoor word nie. Só het Preston Titus se vrou, Magdaleen, Vrydag in die rondgaande hooggeregshof in Oudtshoorn getuig. Adv. Chris van der Vijver, staatsaanklaer, het dit aan Titus gestel dat dit hoogs onwaarskynlik is dat sy vas aan die slaap was. Dít was terwyl haar man in die kamer langsaan genadeloos vermoor is. En dat sy kort daarna kon hoor hoe haar dogter van buite die huis roep dat hulle die deur vir haar moet oopmaak. Gevind Van der Vijver het gesê dat alle selfoonkommunikasie tussen haar en Sixabiso Klip 22:53 die aand beëindig is. Sy het 23:20 weer ’n oproep van Klip vanaf die Kandelaarsrivier-gebied op die Mosselbaai-pad ontvang. Dit is daar waar die bebloede klere van die moordenaars en moordwapens gevind is. Sy het erken daar was talle SMS’e tussen haar en Klip die Vrydag van die moord, maar gesê sy kan nie onthou waaroor dit gegaan het nie. “U het ’n baie selektiewe geheue, mevrou Titus. Sommige dinge kan u baie goed onthou, maar ander nie,” het Van der Vijver gesê. Erken Volgens Titus was haar aandag op die ANC-konferensie wat sy die Saterdag in Worcester sou bywoon. Titus het erken dat sy 22:53 op die betrokke aand ’n laaste oproep van ’n onbekende nommer ontvang het en weer 23:20 vanaf Klip se foon. Die saak gaan vandag voort. Titus, Natasha Stuurman en Masi­thembe January is uit op bail. Justice Mooi, die ander beskuldigde, bly in aanhouding. Klip is reeds gevonnis.