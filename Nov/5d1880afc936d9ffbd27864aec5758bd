JAMES Dalton (47) beweer daar was ’n sterk dwelm­kultuur onder die Bokke toe Nick Mallett die breier was. Dalton was ’n Springbokhaker. Hy skryf in sy veelbesproke outobiografie, Bulletproof, in die Bokspan van 1997 en 1998 was daar drie groepe spelers as dit by dwelmgebruik gekom het. Van hulle het ecstasy gebruik, sommige het kokaïen gevat en enkeles het albei gebruik. Dalton skryf hoe meer die Bokke gewen het, hoe meer het hulle hulle aan dwelms vergryp. “Ek was een van diegene wat toetsoorwinnings met dwelms en drank gevier het,” verklap hy. Volgens die boek, wat hy saam met die rugbyskrywer Mark Keohane geskryf het, het Dalton en sy spanmaats “maklike toegang” tot alles gehad wat hulle begeer het omdat Dalton met die Hell’s Angels bande gehad het. Hy skryf hulle was veral lus vir “pret en vryheid” nadat die Bokke Australië in Augustus 1998 op Ellispark met 25-15 laat les opsê en hulle hulle eerste Drienasies-titel gewen het. Volgens Dalton het een van sy medespelers ’n noue ontkoming gehad toe dié nie sy kokaïenrekening van sowat R30 000 by ’n berugte mert kon betaal nie. Hy wat Dalton is, moes toe mooipraat om seker te maak sy spanmaat kom niks oor nie. Dalton beweer ook dis nie net Suid-Afrika wat die dwelmpyp gerook het nie; dit was algemeen onder toets­spelers van ander lande. Nie Mallett of Gary Teichmann, wat die Bokkie in daardie jare gelei het, het Vrydag op navrae gereageer nie. – Rapport