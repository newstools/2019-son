DAAR is nog net twee dae oor voor Swart Vrydag en ek het die beste tips gaan soek oor hoe jy die mal dag kan oorleef. Die webwerf dmylogi.ru beveel aan dat jy goed voorbereid moet wees. Jy moet weet wat jy wil koop voordat jy die huis verlaat. As jy nie ’n idee het wat jy wil koop nie, moet jy jou afvra of jy nie net blindelings die trop wil volg nie. Sonder ’n plan sal dit aanloklik wees om geld uit te gee op dinge wat jy nie noodwendig nodig het nie. Só ’n ervaring sal gelaai wees met uitputting, impulsiewe aankope en moontlik skuld. Dit is baie beter om ’n plan in gedagte te hou, anders moet jy die dag eerder beter gebruik deur ’n blaaskans te vat of ’n fliek te gaan kyk. Jou lys en jou begroting is nie die enigste dinge wat belangrik is nie. Die metodes wat jy beplan om aan te neem wanneer jy na die veilings gaan, is ook belangrik. Tydsbeplanning is álles om beperkte aanbiedinge te kry. Die eerste ding wat jy dus in ag moet neem, is die tyd wat jy beplan om te arriveer. Jy kan beter vaar as jy jou oog op ’n produk het wat jy weet vinnig van die rakke sal vlieg. Jy moet weet wat verkoop word, wie dit verkoop en in watter tydperk die produkte aangebied sal word. Sommige winkels het die hele dag deur Swart Vrydag specials, terwyl ander hulle slegs ’n paar uur lank aanbied. Ontwikkel ’n aanvalsplan deur ’n kaart te teken van die plekke wat jy in ’n bepaalde volgorde gaan besoek. Dit is goed om te weet watter winkels jy eers moet besoek, verkieslik diegene wat die belangrikste items op jou lys het. Maak seker dat jy die winkels wat specials slegs op sekere tye aanbied, duidelik gemerk het. Organiseer jou vervoer. Onthou, die parkeerareas gaan dalk vol wees en die stryd om parkeerplek te kry, kan reeds baie vroeg begin. Is daar ander oplossings behalwe met jou kar soontoe ry? Al is dit belangrik om nie baie dinge saam te vat nie, kan sommige wat jou bevoordeel, insluit: ’n horlosie, om met die tyd tred te hou en ’n selfoon om kontak te hou met familie en vriende wat ook inkopies en sakke dra. Al kan jy sakke by winkels koop, is dit ’n goeie idee om sterker sakke saam met jou te vat. Dis veral as jy van plan is om jou aankope vir ’n rukkie rond te dra voordat jy dit in die kar se boot gaan bêre. Moenie jou mandjie of trollie onbewaak laat nie. Items kan sommer baie maklik uit jou mandjie (trollie) verdwyn, veral as dit ’n gewilde item is.