DIE Suid-Afrikaanse Menseregtekommissie (SAMRK) is so kliphard besig om hom tronk toe te werk dat hulle nie van sy regte worry nie. Só kla die omstrede godsman reverend Oscar Bougardt oor die SAMRK se versoek dat hy tronk toe moet gaan. Die Gelykheidshof in Kaapstad het Bougardt verlede jaar aan min­agting van die hof skuldig bevind vir sy uitlatings oor gays en lesbians. Hierdie hof het gelas hy moet 30 dae tronkstraf opgelê word. Die tronkstraf is vir vyf jaar opgeskort op voorwaarde dat Bougardt hom nie weer aan soortgelyke dade skuldig maak nie. ’n Benoude Bougardt beweer egter die SAMRK is daarop uit om hom tronk toe te werk. Bougardt sê hy het onlangs ’n summons van die SAMRK ontvang. Daarin staan hulle gaan nou aansoek doen dat die 30 dae tronkstraf in werking moet tree. “Dít alles omdat ek onlangs gemeentelede van die Amerikaanse pastoor Steven Anderson in ons land ontvang het,” beweer die reverend. Anderson is gereeld in Amerika in die kollig oor die uitsprake wat hy vanaf die kansel teen die LGBT­gemeenskap verkondig. Hy is die stigter van die Faithful Word Baptist Church in Arizona. In 2016 is Anderson verbied om Suid-Afrika binne te kom weens sy geniepsige, homo­fobiese uitlatings. Bougardt het onlangs saam met lidmate van Anderson se gemeente in gemeenskappe op die Kaapse Vlakte gewerk. “Ons was twee weke lank besig met soul winning. Meer as 100 mense het tot bekering gekom. “Geen moffie het in die proses seergekry of is benadeel nie,” verduidelik Bougardt. Hy sê die SAMRK stel nie daarin belang om sy kant van die saak te hoor nie. “Ek het baie dreigoproepe gekry en my kar se tyres is stukkend gesny, maar hulle (die SAMRK) worry nie hieroor nie. “Wat van my regte? Het ek dan nie regte nie? Wat van my vryheid van spraak?” Bougardt sê hy beoog om sy saak in die hof te stel. Eerw. Chris Nissen, die Wes-Kaapse kommissaris van die SAMRK, sê hy weet van die jongste dokumentasie wat op Bougardt bestel is. Nissen het Son op Sondag egter verwys na Zena Nair, die SAMRK se senior regsbeampte wat met die saak werk. Nair kon egter nie betyds voor druktyd vir kommentaar bereik word nie.