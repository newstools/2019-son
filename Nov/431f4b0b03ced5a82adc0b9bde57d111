“DAAR buite is hoop.” Dít is die boodskap van Joybelle September (68), ’n eks-inmate wat 15 jaar in en uit die tronk was. Sy het haar ervaring gedeel tydens die Spiritual Care Expo wat die departement van korrektiewe dienste gister by die Pollsmoor-gevangenis aangebied het. September was ’n kleredief wat lid was van ’n sindikaat. Sy het haar lewe verander nadat sy in die gevangenis tot bekering gekom het. Volgens September het haar eie dogter – wat ’n cop is – haar aan die polisie oorhandig nadat sy haar bail gejump het. September sê: “Ek het 6 jaar in die tjoekie gesit en is die afgelope 17 jaar buite. “Van die 17 jaar het ek 15 jaar aan jong mense in die tronk afgestaan om hulle te help rehabiliteer. “Ek is elke dag by die tronk om Bybelstudie aan jong vroue in die tronk aan te bied.” Volgens September het sy ook ’n klein fabriek waar sy ander vroue help wat uit die gevangenis kom. Hulle maak handsakke by die fabriek. Een van die inmates, Amorey Stevens (29) van Manenberg, is vir winkeldiefstal opgesluit. Sy het ook in die tronk haar lewe verander. Dít het gekom nadat sy betrokke geraak het by een van die nie-regeringsorganisasies wat in die tronk Bybelstudieklasse aanbied. Volgens Stevens is sy al langer as twee jaar in die tronk. Sy gaan binnekort vrygelaat word. Phathekile Holomisa, die adjunkminister van korrektiewe dienste, sê: “Rehabilitasieprogramme is deel daarvan om gevangenes voor te berei vir wanneer hulle weer in die gemeenskap vrygelaat word. Studeer “Hulle neem aan verskeie programme deel. “Hulle leer vaardighede of studeer verder.” Delekile Klaas, die streekkommissaris van korrektiewe dienste, sê: “Die departement van korrektiewe dienste werk met talle nie-regeringsorganisasies saam om in die tronk programme aan te bied wat die gevangenes se lewe kan verander.” Volgens regter Siraj Desai van die Kaapse hooggeregshof benodig hulle die gemeenskap se hulp om in­mates met regstellende geregtigheid te help. “Baie gevangenes neem aan rehabilitasieprogramme deel om hulle lewe te ver­ander. Maar wanneer hulle buite kom, help die gemeenskap hulle nie en beland hulle weer in die tronk.”