WERKNEMERS by Saldanha Staal aan die Weskus is nog in die duister oor wat die toekoms vir hulle inhou. Sowat 1 000 werkers by dié staalfabriek sal na verwagting afgelê word nadat die moedermaatskappy, ArcelorMittal South Africa (Amsa), besluit het om dit teen die einde van 2020 se eerste kwartaal te sluit. Son op Sondag was vroeër dié week in Saldanha by ’n betoging teen die retrenchments wat in­woners en plaaslike organisasies buite Saldanha Staal se deure gehou het. Sommige van die werkers by die fabriek het tydens die vreedsame optog buite die hekke gekom om te kyk wat aangaan. Hulle was nie deel van die protesaksie nie. Twee van hulle wat in Vredenburg woon, sê hulle weet nog nie hoe die afleggings deurgevoer gaan word nie. Volgens hulle het die maatskappy nog nie vir hulle van die retrenchments gesê nie. Een van dié twee werkers, wat anoniem wil bly, sê: “Ons weet nie eens hoeveel van ons gaan geraak word nie. “Ons lees maar in die media van die afleggings. Ons hoop egter daar is nog iets wat gedoen kan word om ons werk te red. “As ons afgelê word, dan gaan dinge donker raak vir ons, want dié plek is ons lewe.” Sammy Claassen, ’n woordvoerder van die South African Social & Economic Development Forum (SASEDF), sê die maatskappy is besig om mind games met die werkers te speel. Hy sê: “Ek het inligting van binne die fabriek gekry dat die bestuur aan die werkers gesê het hulle het klaar vir die maand November hulle production targets bereik. “Hulle gaan hulle perfomance bonuses vir November kry, want hulle het klaar hulle targets bereik. “Nou, dié is deel van die bestuur se mind games. Om die werkers deurmekaar te maak sodat hulle nie moet weet of hulle kom of gaan nie. “Ek wil die werkers aanmoedig om nie vir dié tricks te val nie. “Dié is deel van die kapitaliste se metode om hulle as werkers te verdeel, want hulle weet wat nog voorlê.” Paulina Mali van Saldanha is een van die mense wat meer as 20 jaar gelede parlement toe gemarch het om die destydse president te vra dat ’n lisensie vir die opening van Saldanha Staal uitgereik word. Sy sê: “Ons het baie hard gesukkel om dié plek te laat open en ons bly fight. Al sê die bestuur wát, bly ons positief.”