TERWYL jy dié stuk lees, sit hierdie wit, middeljarige Afrikanerman waarskynlik onbedaarlik soos ’n kind en huil. Dis iets wat nou nie eintlik moet gebeur nie. Want my generasie is mos geleer mans huil nie. Maar hoe sê jy tot siens aan ’n seun, ’n vriend, ’n broer, ’n companion wat langer saam met jou op jou lewenspad was as jou eks, jou kind, en Vrou? Hoe sê jy tot siens vir jou hond genaamd Boo? Woensdagaand het ons die nuus by die veearts gekry dat ons ou brak nou in te veel pyn verkeer weens die groeisels van sy ou lyf. Ek het Boo die eerste keer ontmoet in ’n drainpipe langs ’n informal settlement. So ’n klein dingetjie het oor die pad gehardloop en ek het eers aangeneem dis ’n rot of een of ander kat. Tot vandag toe weet ek nie hoekom iets in my oor gefluister het ek moet stop nie. Ek was after all op pad na ’n storie toe en was haastig. Maar ek hét gestop en in daai donker drain­pipe af gekyk. En twee sulke ogies het teruggekyk. Ek het toe die weirdste klein hondjie voor my gesien. Jy ken mos daai brakkies. Jy weet hulle ma en pa was (na alle waarskynlikheid) honde, maar niks verder nie. Boo, soos deur my dogter (toe nog in doeke) gedoop omdat hy ore soos die Batsuit gehad het, het toe deel van ons lewe geword. Die eerste ses maande het hy nie boo óf ba gesê nie. Seker maar om alles eers uit te check. Hy het eers sy stem gevind eendag langs die agterruit in ’n kar. En van toe af kon ons nie vir Boo stilmaak nie. Stout soos die hel self. Sy favour­ite trick was om duiwe uit die lug te gaps en hulle trots in die huis in te sleep. En om op die tafel te spring om sy favourite snack, tjops, te gaps. Later jare het hy ’n huis met my, my ma, my broer en (in naweke en vakansies) my dogter en Vrou gedeel. Amper twee dekades lank. En deur die jare het met die grysheid ook die wys­heid vir Boo gekom. Niks meer van die springery op tafels nie. Hy het net met daai selfde sielvolle oë wat ek amper twee dekades terug in die drain­pipe gesien het, na jou gekyk totdat jy vir hom ’n scrap van die tafel af gegee het. Wanneer jy dié lees, het Boo sy oë vir die laaste keer toegemaak. Dat “net” ’n blote dier sulke diep spore in jou hart kon trap. En nou is myne gebreek ...