DEONTAY Wilder sal die beste bokser van die dekade bly totdat iemand hom klop. Só het die Kubaan Luis Ortiz oor sy WBC-titelgeveg op 23 November in Las Vegas gesê. Ortiz, wat ook as King Kong bekend is, het Wilder in hulle geveg laas jaar in die sewende ronde in die moeilikheid gehad voordat hy in die 11de ronde met ’n TKO verslaan is. “Ons het dié keer ’n ander strategie in plek en glo dit gaan uiteindelik die verskil beteken,” het Ruiz tydens ’n oefensessie gesê. “Ek beplan om die geveg voor die tyd te beëindig, maar as ons die volle 12 rondes moet boks, sal ek gereed wees daarvoor. Dit kan ek ál my fans waarborg. “Dit was nog altyd my droom om die eerste Kubaan te word wat die wêreld se swaargewigtitel wen. “Ek is slaggereed vir enige bloed, sweet en trane op 23 November.”