“HOEKOM sal ek my eie paartie cancel en later met my vriende by die venue opdaag?” Só vra Maria Fredericks (60), wat op die dag van haar groot paartie vir ’n ride gevat is deur die party planner. Fredericks se vraag kom nadat die einste planner, Cyrildene Swartz, aan Son vertel het dat Fredericks haar 60ste verjaardag-partytjie gekanselleer het. Fredericks se fancy paartie moes op 28 Oktober in ’n kerksaal in Grabouw plaasvind, maar toe Fredericks en haar 30 gaste daar opdaag, was daar geen teken van ’n partytjie óf Swartz nie. Spoorloos Swartz, wat reeds R7 500 betaal is, was drie weke ná die flop van ’n paartie spoorloos en kon nie eens per telefoon gekontak word nie. Woensdag het Swartz egter haar stilte verbreek en op Son se navraag gereageer. Volgens haar het Fredericks die paartie gecancel. Sy kon egter nie sê wanneer nie en sê sy sal Fredericks terugbetaal sodra sy kan. Gister was Swartz egter weer missing in ac­tion en haar selfoon af. Fredericks sê sy soek steeds na Swartz. “Ek sal like om te weet wanneer ek gekanselleer het as ons die Saterdagoggend voor die afgespreekte tyd nog oor die foon gesels het oor die laaste betaling.” Fredericks, ’n pakker by ’n appelpakhuis in Grabouw, tree einde November af. Sy het die laaste maande gespaar vir die paartie.