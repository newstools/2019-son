’N KURKDROË ramp met inwoners wat nou reeds baklei vir vuil drein­water. Dít is die huidige situasie in die Oos-Kaap, wat einde verlede maand tot ’n droogterampgebied verklaar is. Water hier is goud. Een van die dele wat die ergste deur dié ramp getref is, is die Karoo-dorp Graaff-Reinet. Hier het duisende inwoners se krane heeltemal opgedroog. Die Ngweba-dam, wat water aan die sowat 40 000 inwoners van die dorp verskaf het, het nou nie eens meer ’n druppel drinkbare water nie. Dit is hier waar die meeste mense afhanklik is van boorgatwater en waterskenkings. En dit is hier waar boere nou voor ’n crossroad staan: Druk hulle nog ’n rukkie deur, of pak hulle op en probeer verkoop wat daar nog is? Dit is ook hier waar grootmense en kinders met hulle emmers in die hand baklei het oor vuil dreinwater. By Son se besoek daar het ’n algehele stank oor die dorp gehang. Dít was hoofsaaklik vanweë duisende dooie visse wat in die Ngweba-dam gelê het. Inwoners het intussen daar byeengekom om die visse op te tel. Meer as 60 000 dooie visse is daar weggery. Swaar Dié visse was ’n bron van inkomste en kos vir baie locals, sê Quinton Sweli, ’n inwoner. “Hier was baie vissermanne. Daai mense kry nou swaar, want daar’s nie visse nie. So, daar’s ook nie geld nie.” Die droogte-situasie laat die inwoners ook worry oor hulle gesondheid. Sandra Brown, ’n inwoner, was ’n week lank in die hospitaal met ’n maag wat aanhou werk het. “Dis die water. Die bietjies water wat hier partykeer is, maak ons siek. “En ek moet aanhou die water wat my siek maak, drink en gebruik vir kook en was. Watse keuse het ek?” Zelda Davids, ’n inwoner, stem saam. “As ek die water drink, dan blok dit my bors. Ons almal word siek.” Dina Kwasu, ’n inwoner, het aan Son gewys daar kom nie eens ’n druppel water uit haar kraan nie. “Ek’t nog die laaste bietjies water in die taps gebruik vir die toilet. “Maar kyk nou. Dis droog.” Inwoners van die dorp is al só desperaat vir water dat hulle onlangs in Asherville in ’n fight oor vuil dreinwater betrokke geraak het. Die humanitêre organisasie Gift of the Givers het in Oktober in Graaff-Reinet begin help en het reeds nege boorgate by skole gesink. Corene Conradie, stigter van Graaff-Reinet Water Crisis, werk nou saam met dié organisasie om waterskenkings te distribute. “Die situasie word net al hoe erger. Die polisie-akademie hier het nie meer ’n druppel water vir hulle 500 studente nie. Nie eens water om die toilette te spoel nie.” Conradie is gereeld in samesprekings met die Dr. Beyers Naudé Munisipaliteit daar oor die situasie. “Die munisipale boorgate loop nou droog en daar is nie geld om nuwes te boor nie. Die boorgate se pompe werk ook met elektrisiteit. “Elke keer as daar load­shedding is, loop die reservoir leeg en sit die hele dorp twee tot drie dae sonder water. “Die hoogliggende gebiede sit partykeer maklik tot twee weke sonder ’n druppel water, dan moet ek skenkings aanry. “Met die plase daar wat erg suffer, is daar ook nie meer werk vir plaaswerkers nie. “So, daai mense sit sonder werk, sonder kos en sonder water,” sê Conradie. Gelukkig stuur Gift of the Givers ook deur Conradie kospakkies vir dié werkers. Red “Die organisasie doen amaz­ing werk. Die verligting wat hy bring, is ’n druppel in die emmer, maar dit maak ’n groot verskil.” Conradie meen die munisipaliteit is transparent oor die werklike omvang van die situasie, maar dat hy nie geld het om die situasie te probeer red nie. Wilca Smith, ’n woordvoerder van die Dr. Beyers Naudé Munisipaliteit, het vroeër gesê die droogte is die ergste nog.