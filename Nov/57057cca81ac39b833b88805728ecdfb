VIR iemand wat van nature­ saggeaard en nederig is, vat Banyana Banyana se Leandra Smeda beslis nie drama van kabouters, of reuse-babas op die speelveld, nie. Dié nasionale speler, wat die Weskusdorpie Velddrif op die sokker map gesit het, het onlangs nóg ’n mylpaal bereik – haar 100ste cap vir Suid-Afrika laas week in Fukuoka tydens ’n friendly teen Japan. Smeda het ’n Banyana-trui met die nommer 100 agterop van Safa ontvang. Ongelukkig kon Suid-Afrika nie 2011 se wêreldkampioen troef nie. SA het met 0-2 vasgeval. Smeda sê haar coach, Desiree Ellis, het hulle gewaarsku Japan sal enige foute uitbuit. “Op ’n persoonlike noot is dit great om my 100ste wedstryd teen Japan te speel,” het Smeda gesê. “Ek het die game steeds baie geniet.” Die 30-jarige veelsydige speler sluit haar aan by ervare en gesoute spelers soos Amanda Dlamini, Portia Modise, Janine van Wyk, Refiloe Jane, Nompumelelo Nya­ndeni, Noko Matlou en Mamello Makhabane, wat almal dié mylpaal bereik het. Daar is geen twyfel nie dat Smeda nog baie in haar tenk oor het. Sy speel nog vir haar klub in Swede, Vittsjö GIK. Sy het saam met Vittsjö ’n medalje gewen nadat­ haar span in Swede se topliga, Damallsvenskan, derde geëindig het. “Dis veral hier waar ons borg baie krediet verdien vir die rol wat hy in vrouesokker in die land speel,” verduidelik Smeda. “Ek dink nie ek sou vandag hier gewees het as dit nie vir die impak van die liga in my loopbaan was nie.” Volgens Smeda was daar talle struikelblokke in haar lewe wat sy as persoon moes oorbrug om uit te styg. “My grootste uitdaging was toe ek as student my akademiese loopbaan en my sokker moes juggle,” verduidelik die voormalige speler van die span van die Universiteit van Wes-Kaapland. “Dit kon ook nie sonder die ondersteuning van my familie en vriende gewees het nie. “My advies aan jong meisies is eerstens om die game te geniet. Hulle moet hard werk aan hulle doelwitte, want enige iets is moontlik,” het Smeda optimisties afgesluit.