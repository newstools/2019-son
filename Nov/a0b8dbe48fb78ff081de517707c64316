DIE gemeenskap van Schauderville het so baie drome vir hulle eie parkie dié Desember. Tans is die Baaise spog-parkie in Neavestraat nog gesluit. As dit nie vir ’n handjievol inwoners was nie, sou die plek waarskynlik al leeg gesteel gewees het. Daarom het inwoners, onder wie Edward Camealio en Basil Malgas, besluit om eienaarskap van hulle parkie te neem. Hulle gaan daagliks daarheen om skoon te maak en seker te maak potensiële vandale en okkapyp-rokers hang nie daar uit nie. Maar hulle kan nie 24/7 daar wees nie. “In die aande gebeur die goed. Wanneer ons die volgende dag hier kom, is van die heinings afgesteel of stukkend of die spreiligte is stukkend gegooi. Hier is tans geen security hier nie. “Die fence het glo R1,4 miljoen gekos,” sê Camealio. Die projek behoort aan die Mandelabaai-ontwikkelingsagentskap (MBDA). Die ontwikkeling van die parkie het hulle sowat R8 miljoen gekos. Die parkie vorm deel van die MBDA se meesterplan vir Schauderville en Korsten. Malgas sê as hulle ongure karakters in die parkie gewaar, jaag hulle die ouens weg. Selfs oumense in die area help om die moeilikheidmakers te verwilder. “Ons het so baie planne vir Desember. Ons wil ons local talent hier in die amfi­teater showcase, kerke wil geleenthede hier reël, en ons wil aan kinders van die area sokker coaching ses­sions gee,” sê Camealio voorts. Volgens hom vra die gemeenskap al vyf jaar vir hulle eie parkie. Malgas wys na die afgetrapte heinings en verduidelik dat hulle self drade aanskaf om dit weer vas te maak. Hy meen ook die grasperk kort ’n sny. Verhoed Gloria de Monk bly oorkant die parkie. Sy het onlangs geskrik toe ouens haar ruite vanuit die parkie stukkend gegooi het. De Monk meen ook daar moet security guards aan diens wees om sulke goed te verhoed. Maria Goliath, ook ’n inwoner, stem saam dat die gemeenskap inisiatief moet neem, maar sê hulle kan nie permanent daar teenwoordig wees nie. Luvuyo Bangazi, MBDA-woordvoerder, het beloof om ondersoek in te stel nadat Son navraag gedoen het.