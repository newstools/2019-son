TWEE tienermeisies van Eersterivier het Donderdag met hul lewe uit die hongerige kloue van halfnaakte vermeende ontvoerders ontsnap. Die voorval het omstreeks 16:00 in Apollostraat in Somerset Heights afgespeel. Na wat verneem word het die meisies (12) en (13) in die pad in Spandou, naby Kleinvlei, geloop toe drie mans hulle gryp en in 'n kar wou druk. Een van die mans was reeds kaal en nog een half kaal. Die kinders het geveg teen die mans wat na bewering van Somalië en Ethiopië afkomstig is en laat spaander. Die honger klomp het die kinders agternagesit en tot oor die kanaal gejaag waar hulle in Apollostraat opgeëindig het, sê 'n bron. "Die meisies het in 'n onbekende vrou se huis gehardloop en hulp gesoek. Toe die mans in die huis wou gaan het die vrou alarm gemaak waarna die gemeenskap kom help het." Gemeenskapslede het die mans gepak en hulle goed op hulle moer gegee. In 'n video kan mens sien hoe 'n man kaalhol uit n kar klim terwyl die gemeenskap twee ander pakslae gee. Die kar waarin die verdagtes was se wiele is ook gepuncture om te verhoed dat hulle van die toneel wegjaag. Hulle is op die toneel aangekeer. Sers. Noloyiso Rwexana, polisiewoordvoerder, het die voorval bevestig. Sy sê drie mans, 34, 35 en 40 is in hegtenis geneem vir ontvoering. "Sodra hulle aangekla is, sal hulle in die Blue Downs-landdros hof verskyn." 'n Lid van die gemeenskapspolisiëringsforum in Eersterivier het mense ná die voorval gemaan om waaksaam te wees. "Dis nou amper feestyd. Hou asseblief' 'n oog op jou kinders."