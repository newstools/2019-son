OUDTSHOORN. – “Ek wil Titus doodmaak.” So het Preston Titus se vrou, Magdaleen, in November 2017 in die Baai na bewering aan een van haar medebe­skuldigdes, Masithembe “MJ” January, gesê. January het gister begin getuig nadat nog ’n verdagte, Natasha Stuurman, kruisondervra is. Volgens hom was hy saam met Magdaleen, Sixabiso Klip en Justice Mooi in ’n eetplek toe hulle hom vra om ’n ruk buite te gaan wag. Hy het gesê hy was baie verbaas, en toe hy wou weet hoekom, het Magdaleen gesê dis oor hulle oor politiek gepraat het. Betrek Hy kon dit nie verstaan nie, en toe sê Magdaleen sy wil haar man doodmaak, het January getuig. Hy het Titus nie geken nie, maar wou weet hoekom. January het getuig: “Maggy het aan my gesê dis nie my besigheid nie en sy wil my nie daarby betrek nie.” Sy het hom ook gewaarsku dat as hy enige iets daaroor sê, hy seker kan wees dat sy sal reël hy word eerste doodgemaak, het hy getuig. Hy het gesê hy het Magdaleen probeer oorreed om dit nie te doen nie. Volgens January het Klip hom toe gevra of hy iemand ken wat mense kan laat verdwyn. Hy het ook getuig oor ’n meeting met Magdaleen en Klip in Stuurman se huis. Snaaks Dit was toe hy in Oudtshoorn was vir kerkdienste. January was toe ’n predikant van die Prophet Healing Ministries in die Baai. Magdaleen se prokureur, Henk Carstens, het aan Stuurman gesê dit is snaaks dat die hof ná 30 maande hoor dat Magdaleen vir Klip R30 000 aangebied het om te help dat haar man vermoor word. Dit was nadat die hof Carstens toestemming gegee het om haar te herondervra. Dit was ná nuwe getuienis wat sy gelewer het in kruisondervraging deur die staat.