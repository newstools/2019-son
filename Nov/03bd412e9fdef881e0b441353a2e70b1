EEN kampioen, een gesig, een naam. Dis Deontay Wilder se begeerte om die swaargewigbokstitel van die wêreld te verenig nadat hy die Kubaan Luis Ortiz Saterdagaand in Las Vegas in die sewende ronde in hulle WBC-titelgeveg uitgeslaan het. Ortiz het hom uitstekend van sy taak gekwyt. Hy was voor op punte toe Wilder hom met ’n regter teen die voorkop getref het. Toe Ortiz die krytvloer tref, was hy net so verbaas soos die groot getal toeskouers wat die geveg bygewoon het. Ortiz het strykdeur die pas aangegee, terwyl Wilder opmerklik minder aggressief was as in sy vorige gevegte. Wilder het nou 42 van sy 43 gevegte gewen. Die ander geveg (teen Fury verlede jaar) het gelykop geëindig. Met hierdie oorwinning trek Wilder nou gelyk met die legendariese Muhammad Ali om die swaargewigtitel 10 keer agter­eenvolgens suksesvol te verdedig. Wilder het ná die geveg herbevestig dat hy die Brit Tyson Fury in Februarie pak. As hy dié kragmeting wen, kan hy die wenner van aanstaande maand se geveg tussen Andy Ruiz en Anthony Joshua in Saoedi-Arabië pak en die onbetwiste kampioen van die wêreld word.