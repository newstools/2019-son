COPS het klaar ’n slag begin slaan teen misdaad met sy Operasie Zizojika Izinto (Turn the Tide Against Crime). Volgens ’n polisiewoordvoerder, brig. Novela Potelwa, het dié operasie verlede week begin. “In die Nyanga cluster is sewe vuurwapens en ammunisie gekry. In Philippi-Oos is twee vuurwapens gekry, in Guguletu vier en in Nyanga een. “Die polisie het ses verdagtes tussen 21 en 33 weens die besit van vuurwapens en ammunisie gearresteer.” Potelwa sê dié drie distrikte is ook deel van Operasie Lockdown, wat areas met ’n hoë voorkoms van geweldsmisdaad teiken. Potelwa sê die polisie het onlangs in Montague Gardens op ’n daggalaboratorium afgekom. “Toerusting en potte met dagga in is gekry en ’n 75-jarige man is gearresteer.” Volgens Potelwa is lasbriewe verkry om Vrydag in Rooivalk- en Bosduifstraat in Caledon toe te slaan. Mandrax-pille met ’n straatwaarde van R95 000 is gevind. “Twee mense (28 en 43) is weens dwelmhandel in hegtenis geneem. “Albei die mans word met bendes verbind”. In ’n ander operasie in Guguletu het cops op 153 Mandrax-pille afgekom. En in nog ’n sting-operasie het die polisie in Bellville op perlemoen afgekom. Potelwa sê groot hoeveelhede drank is ook by plekke afgeneem wat dit onwettig verkoop. – Eie verslaggewer