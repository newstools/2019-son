DIE Oostelike Provinsie-rugbyunie (OPRU) dink hy kan nog die Britse Leeus se 2021-toergroep na die Baai bring. Die Metro het glo die kans verbrou om met SA Rugby daaroor te onderhandel om dié gebeurtenis aan te bied. Ook kon die stadsraad luidens berigte die afgelope vier maande nie vergader nie. Die stads­bestuurder kon dus nie met SA Rugby Event Services onderhandel nie. André Rademan, OP-president, sê: “Dit het eers vanoggend (gister) onder my aandag gekom. Ek het onmiddellik met al die rol­spelers kontak gemaak.” Die toer kom elke 12 jaar na Suid-Afrika. Rademan sê: “Dit is ’n té groot gebeurtenis om deur ons vingers te laat glip. Daarom moet ons weer probeer om dit uit die vuur te trek.” Ná gister se vergaderings sê Rademan: “Ek kan niks bevestig nie, maar ná die gesprekke is ek optimisties. “Die hele Baai sal egter moet saamwerk as ons dit (die toer) wil red. “Benewens die geldelike inspuiting vir die stad is dit vir rugby in die Oos-Kaap belangrik dat die Britse Leeus hier speel.” Die wedstrydbepalings sal waarskynlik volgende Woensdag uitkom. “Ons vergader vandag verder, want die tyd is min. Sodra daar nog inligting is, sal ons dit bekend maak.” Volgens die verklaring is die berigte oor die stadsraad wat nie kon vergader nie en die mislukte onderhandelinge verkeerd. Die Metro sê hy weet dis ’n ernstige, dringende saak. Hy glo die stad sal steeds benoem word vir die toer.