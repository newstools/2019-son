DIE skote was so sag dat ’n staatsgetuie wat onlangs in die hof getuig het, gedog het dis klappers. Die getuie, wie se naam nie bekend gemaak mag word nie, het in die Kaapse hooggeregshof getuig oor die dag toe haar minderjarige seun in ’n beweerde bendeverwante skietvoorval raak geskiet is. Sy het getuig in die Terrible Joster-bendesaak waarin 12 lede teregstaan op 71 klagte (sien berig hiernaas). Die voorval het op 18 September 2012 in Belhar plaasgevind en hou verband met die poging tot moord op Brandon “Mablou” Dickson. Mablou is in die skietvoorval in die bobeen gewond. Gespeel Hy was volgens sy meisie, wat ook getuig het, ’n lid van die Junior Mafias. Die ma van die seuntjie het getuig: “Ek was binne besig om skoon te maak terwyl my kinders voor in die yard gespeel het.” Sy het in ’n stadium die hek gaan oopsluit vir haar dogter om in te kom. “Ek is toe weer in die huis in en dís toe ek iets hoor wat klink soos klappers. “Dit is toe my seun na die kombuis gekom het. Hy het gelimp,” het sy getuig. Die getuie het na sy voet gekyk en gesien dit bloei. Sy het sy skoen verwyder en besef hy is geskiet. Sy het die brandweerstasie gebel. ’n Ambulans het later opgedaag. Ken “My seun is toe na die ambulans, asook die ander persoon wat geskiet is,” het sy bygevoeg. Die getuie het aan die hof gesê sy ken glad nie vir Mablou nie. Sy het hom later weer in die Tygerberg Hospitaal gesien. “Hy en my seun het langs mekaar gelê en soos ek verstaan, was sy meisie daar,” het sy getuig. Volgens die getuie het haar minderjarige seuntjie Intussen goed herstel. Mablou is sowat vier maande later op 21 Januarie 2013 by die Airport Mall in Belhar doodgeskiet.