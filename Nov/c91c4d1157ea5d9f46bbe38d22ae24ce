OUDTSHOORN. – “As mense van alle rasse eenheid kan wys soos hulle gewys het toe hulle die oorwinning van die Springbokke in die Rugby World Cup gevier het, dan het die land ’n blink toekoms om te embrace.” Só voel ’n bekende plaas­like clairvoyant, Vic Pink­feather, trots wit en trots Suid-Afrikaans. Dié 56-jarige fortuinverteller meen alle Suid-Afrikaners moet vashou aan liefde, verdraagsaamheid en ook mekaar probeer verstaan, en saamstaan teen alle uitdagings wat die land in die gesig staar. Hierdie profeet is oorspronklik van die Vrystaat en bly tans op ’n plasie by Voelmoed, nagenoeg 20 km buite Oudtshoorn. Hy lees handpalms om ’n mens se toekoms te bepaal. Volgens Pinkfeather moet die Bokke se oorwinning in Japan as ’n geleentheid gebruik word om samehorigheid, diversiteit en ’n beter toekoms vir alle swartes, bruines en wittes te bevorder. “Ons het die Bokke met drif ondersteun. Ons het mekaar gerespekteer, want ons het een doel gehad om te bereik. Nou het ons daai samehorigheid in ons daaglikse lewe nodig.” Wat hom bekommer, is dat ons ná ’n paar weke van celebrations net sal terugkeer na ons ou patrone, en vergeet van daai samehorigheid.