DRIE mans is gearresteer minder as ’n halfuur nadat hulle glo ’n antie gemug het. Kapt. Johan Rheeder, ’n polisiewoordvoerder, sê die 61-jarige vrou is Saterdag omstreeks 14:00 in Govan Mbeki­rylaan beroof. Die vrou het in die pad af geloop, toe vier mans in ’n Volkswagen Jetta langs haar stop. Een van die mans het toe haar handsak gegryp en daarmee weggehardloop. Binne 30 minute is die verdagtes se kar in Clydestraat in Sentraal gesien. Rheeder sê een van die mans is ook gesoek vir ’n voorval aan die begin van die maand waarin ’n polisiebeampte in Helenvale geskiet is. Hy was nie aan diens nie.