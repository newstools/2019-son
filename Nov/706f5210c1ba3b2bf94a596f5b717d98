MEER as 150 begunstigdes het die afgelope week die titel­akte van hulle nuwe huis in Eersterivier gekry. Dié beneficiaries is onder die mense wat baat vind by die Wes-Kaapse departement van behuising se projek waarin meer as 5 000 huise in Bobs Way gebou word. Meer as R1 miljard is vir dié behuisingsprojek opsy gesit. Dit het al in Januarie 2016 begin. Die mense wat uit die projek sal voordeel trek, is dié in die omgewing van die lug­hawe en plekke soos Gugu­letu, Nyanga en wyk 16 en 17. Dit sluit onder meer Blue Downs, Malibu Village en Greenfields in. Die provinsiale minister van behuising, Tertius Simmers, en die betrokke wyksraadslede het gister die oorhandiging by die Hillcrest-gemeenskapsaal bygewoon. ’n Beneficiary, Noxolo Mshologu, sê sy het jare gewag vir ’n huis, maar sy het nooit ophou glo dat sy ook eendag in haar eie steenhuis gaan woon nie. Ingetrek Die 51-jarige Mshologu vertel sy het vroeër in die New Rest-plakkerskamp in Guguletu gewoon. Sy en haar familielede het al laas week by die huis ingetrek, maar hulle het die titelakte vir die huis eers gister gekry. Mshologu sê: “Ek is so bly dat ek ook net ’n paar weke voor Krismis kan sê ek het my eie huis sodat ek, my kinders en my ma die feestyd ordentlik en gemaklik kan geniet.” Mshologu se ma, Emma Mshologu, kon ook nie haar blydskap wegsteek nie. Ouma Emma (71) sê heel opgewonde: “Ek is dankbaar en bly dat ons nie meer met rotte gaan sukkel nie. ’n Mens kan nie met rotte lewe soos ons by die shack daar anderkant gelewe het nie. “Ons sê dankie aan die regering.” Die oudste beneficiary in dié sarsie oorhandigings, Mangunolisile Diko (80), sê sy is bly sy kan nou saam met haar kinders en kleinkinders in haar eie huis intrek. Diko sê: “Ek is bly oor die huis, want ek sal nou lekker saam met my kinders en kleinkinders kan bly. “Ek het ’n probleem met my bene. “Ek kan ook nie meer sien nie, maar ek is bly ek kan ook my eie huis besit.” Simmers sê in hierdie behuisingsprojek word verskillende soorte huise aan verskillende soorte beneficiaries verskaf. Een van die afdelings is vir militêre veterane. Volgens Simmers word geskat dat die projek teen die einde van volgende jaar afgehandel sal wees.