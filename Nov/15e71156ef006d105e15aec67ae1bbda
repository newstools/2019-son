ARSENAL het hul bestuurder Unai Emery ná onlangse swak vertonings in die pad gesteek. Die aankondiging wat Vrydag gemaak is kom nadat die klub Donderdagaand 2-1 op hul tuisveld teen Eintracht Frankfurt in die Europa League verloor het. Die klub is tans segeloos in hul laaste sewe wedstryde - die langste wat hulle sedert 1992 vir 'n wen moes wag. Hoewel die ondersteuners nou al vir 'n geruime tyd pleit dat Emery se kop moet rol, het die base sowat 'n week gelede nog gesê die Spanjaard is die regte man vir die job. Donderdagaand se nederlaag was egter die laaste strooi. Josh Kroenke, die baas Stan se seun, sê in 'n verklaring Emery se afdanking is weens onlangse uitslae en vertonings wat nie op 'n vlak is wat die bestuur van hom verwag nie. Kroenke het ook aangekondig dat die Arsenal-legende Freddie Ljungberg, tans hulpafriger, as afrigter gaan waarneem. Die Sweed se eerste wedstryd in beheer is Sondag weg teen Norwich. Intussen word daar in Engeland bespiegel dat Nuno Espirito Santo, bestuurder van Wolves, en Mauricio Pochettino, oudbestuurder van Tottenham, die gunstelinge is om by Emery oor te neem. 