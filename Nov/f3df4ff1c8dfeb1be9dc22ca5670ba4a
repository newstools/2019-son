HY WAS nog so excited om die Bokke se game saam met sy pa te gaan kyk. Denovan Peters (25) se lewe is verlede week egter tragies kortgeknip voor die Wêreldbeker-eindstryd tussen Suid-Afrika en Engeland in Japan. Denovan van Bloemendal in die Baai se noordelike gebiede is verlede Saterdag in die vroeë oggendure noodlottig in die kop gewond. Toe sy pa, Eric (58), net voor 03:00 vyf skote in die omtrek hoor afgaan, het hy nooit gedink dis sy seun wat aan die verkeerde kant van daardie gun was nie. Volgens kol. Priscilla Nai­du, ’n polisiewoordvoerder, is Denovan se lyk verlede Saterdag 07:40 in ’n oop veld tussen Lodewyklaan en Laurence Erasmus­rylaan gevind. Naidu sê: “Hy het ’n koeëlwond in die kop opgedoen. “Hy is geïdentifiseer as Denovan Peters van Bran­donstraat, Bloemendal. “Sy familie het hom die Vrydag omstreeks 19:45 laas gesien.” Denovan en Eric sou die rugby die Saterdag by sy broer, Eridon (33), se huis in Booysenpark gaan kyk het. Planne het egter verander toe iemand Eric en sy vrou, Rachel, vroegoggend kom roep het om te sê hulle seun is dood. Eric vertel: “Die man wat ons kom roep het, het sy liggaam in ’n bos agter Lodewykstraat gekry toe hy daar verbygeloop het. “Toe ons daar kom, was die polisie reeds daar.” Die polisie het dat die ouers hulle kind uitken. Eric vertel: “Ons het eers niks skietwonde in sy gesig gesien nie, maar toe hulle hom omdraai, sien ons die koeëlwond in die kant van sy kop en bloed wat daar uitgeloop het.” Rachel het opgemerk daar was andersins geen bloed op die toneel nie. Wonder Die vermoede bestaan dat Denovan elders geskiet is en toe daar gedump is. Rachel sê haar seun het op sy rug gelê en sy arms was half gevou op sy bors. Op die toneel het Rachel-hulle gehoor dat mense fluisterend wonder hoekom iemand dit aan Denovan gedoen het, aangesien hy nooit iemand gepla het nie. Hulle kan steeds nie glo hulle middelkind is weg nie. Die ouers sê Denovan was nie ’n gangster nie en hulle nooit in die huis opgelet dat hy met snaakse dinge besig was nie. Eric sê: “Hy sou my altyd in en om die huis help met goed. Hy het los jobs gedoen vir geld. “Hy was baie lief vir grappe en het baie vriende gehad.” Denovan was volgens sy suster, Rayvial (20), lief vir fancy aantrek. Rayvial sê hy sou juis die Saterdag vir die game sy goeie paar jeans en sandals aangetrek het. Sy sê emosioneel: “Ek en hy het in dieselfde kamer geslaap. “Vanoggend toe ek wakker word, het ek omgedraai en gekyk of hy nog in die kooi lê.” Die Bethelsdorp-polisie ondersoek die saak. Die polisie vra enige iemand wat inligting oor die moord het, om hulle te bel by 041 404 3005. Alle inligting is streng vertroulik en diegene wat dit verskaf, het die reg om anoniem te bly.