DIE Oostelike Provinsie Rugbyunie (OPRU) beplan om volgende seisoen met die Oos-Kaapse klubtalent amok te maak. OP het dié seisoen een van sy beter jare op die veld gehad vergeleke met die vorige jaar toe die span net een stryd in albei Saru se kompetisies (die Superrugby Challenge en Curriebekerreeks) kon wen. Dié seisoen het OP glad geveg vir ’n plek in die eindstryd van die Curriebekerreeks se B-afdeling. Dít is gedoen met die hulp van verskeie Southern Kings-spelers wat nie weer gekontrakteer is deur die Pro14-franchise nie. Wat volgende seisoen betref, sal die span nie meer dié hulp kry nie. Son op Sondag het egter by ’n betroubare bron verneem die OP gaan Woensdag ’n finansiële vergadering hê oor volgende seisoen en die kontraktering­ van personeel en spelers. Die bron het verder genoem die OP ontvang ’n grant van R10 miljoen van Saru, maar dis steeds nie genoeg nie. André Rademan, die OP-president, sê wel hulle is optimisties oor volgende seisoen en hulle sal die plaaslike talent gebruik. “Ons gaan gebruik maak van die talent wat ons in die Oos-Kaap het, want hier is ’n oorvloed,” meen Rademan. “Ons Springbok-Wêreldbeker-wenners kom uit die provinsie – Rassie (Erasmus), Siya (Kolisi), (Mzwandile) Stick, die spandokter, (Makazole) Mapimpi, (Lu­khanyo) Am, (Elton) Jantjies, al dié spelers kom van hier. So, ons sal verder op dít staatmaak.” Hy sê spelers sal gekontrakteer word, maar dit gaan eerder die klubtalent wees. “Ek kan ongelukkig nie die finansiële aspekte van die OP bespreek nie, maar ons plan is om gebruik te maak van die spelers wat ons het.” Rademan noem ook dat die huidige OP-breier, Chumani Booi, en OP-adjunkhoof, Bantwini Matika, Donderdag ’n verslag gaan lewer oor die plan vir volgende seisoen. “Wanneer dit afgehandel is, sal ons baie meer kan sê oor hoe volgende seisoen se beplanning lyk in terme van spelers en personeel.”