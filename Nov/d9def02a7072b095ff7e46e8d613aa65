DIE twee mans wat verdink word van die moord op die 86-jarige Anne Maria Smit van Kammapark in die Baai het dié week onskuldig gepleit op haar moord. Die beskuldigdes is Junior Lungisa (20) van Ezinyoka in die Baai en Sizwe Jika (26) van Missionvale – ook in die Baai. Lungisa het ook onskuldig gepleit op klagte van huisbraak met die opset om te roof en roof met verswarende omstandighede. Jika het skuldig gepleit op die huisbraak-klag. Hulle hofverskyning spruit uit ’n voorval op 28 Mei verlede jaar toe hulle Smit ernstig aangerand het in haar huis in Marthastraat. Dit was tydens ’n rooftog. Smit het later in die hospitaal aan haar beserings beswyk. Jika sê in sy pleitverduideliking op 28 Mei 2018 het hy en Lungisa Missionvale verlaat en na Korsten afgesit om drugs te gaan koop. Hulle het Mandrax en tik gerook. Volgens hom het die twee misdadigers toe besluit om af te sit na Lor­raine om te gaan inbreek en steel. Hy sê die plan was om voor te gee hulle soek skenkings. Jika sê toe hulle by Smit se huis aankom, was daar geen respons toe hulle aan die deur klop en die deurklokkie lui nie. Volgens hom was daar steeds geen respons toe Lungisa die skuifdeur oopskuif en hulle die huis binnestap nie. Hy sê hulle het by verskeie vertrekke ingestap en verskeie items gesteel. Volgens hom het hulle ’n kluis in een van die vertrekke gevind. Hy sê hulle het ’n hamer en ysterpyp gebruik om die kluis oop te slaan. Ingekom Jika sê toe hulle in ’n stadium uit die kombuis kom, het ’n bejaarde vrou (Smit) hulle genader. Volgens hom was hy geskok. Hy sê die vrou wou by hulle weet hoe hulle – sonder haar toestemming – by die huis ingekom het. Hy sê terwyl hy besig was om agtertoe te tree, het Lungisa die hamer gevat en die vrou daarmee oor die kop geslaan. Sy het op die vloer neergeval. Volgens Jika was daar bloed aan die vrou se kop. Hy sê Lungisa het haar weer geslaan terwyl sy op die vloer gelê het. Hy sê hy het met Lungisa gestry omdat dit nie deel van die plan was om enige iemand seer te maak nie. Volgens hom het Lungisa geantwoord dat hy besig is om evidence­ te vernietig. Jika sê nadat hulle die huis verlaat het met ’n sak vol items wat hulle gesteel het, het ’n wit man in ’n wit motor hulle voor­gekeer. Hy sê toe die man hulle vra wat hulle in die area doen en wat in die sak is, het hulle gesê dis ou tools wat hulle by hulle werkgewer gekry het. Jika sê toe dit lyk of die man iets van onder sy karsitplek haal, het hy weggehardloop. Volgens hom het Lungisa die sak laat val en ook weggehardloop. Jika sê hy het gedink die man haal ’n gun uit. Volgens Jika is hulle terug Korsten toe en toe na hulle onderskeie huise. Die staat het nie Jika se pleitverduideliking aanvaar nie.