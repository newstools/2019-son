JY IS daai swaan, selfs met “pampoenpitte” vir hare. So sê die talentvolle aktrise en onnie, Bianca Flanders, wat dié week haar boek, Prinses Pampoenpit, bekend gestel het. Dié boek beloof om veral jong meisies te inspireer en te laat besef daar is absoluut niks verkeerd met hulle hare nie. Bianca is ’n boorling van die Oos-Kaap. Sy het in Rondebosch-Oos grootgeword en aan die Universiteit van Kaapstad gestudeer. Sy was al in Marc Lottering se Auntie Merle – The Musical en verskeie produksies van David Kramer. Bianca is in 2017 ook vir ’n Fleur du Cap-toekenning benoem vir haar rol in Kristalvlakte. Sy sê dis vir haar belangrik dat jong meisies hulle inner beauty en ware self vind. Die hoofkarakter van die boek, Pampoenpit, is ’n krulkopmeisie wat haar looks moet aanvaar. Bianca sê: “Dit was vir my belangrik om ’n boek te skryf wat nie in my kinderjare beskikbaar was nie. “Dit gaan daaroor om lief te wees vir jouself en om jong meisies te inspireer om groot te droom.” Verskeie bekendes loof dit reeds in die sosiale media. Prinses Pampoenpit is by die meeste vooraanstaande boekwinkels verkrygbaar.