VIR diegene wat hom nie ken nie – vat note van Sisanda Magala van die Cape Town Blitz. Die 28-jarige naatbouler wat al by Charl Langeveldt gaan raad soek het oor hoe om in die drukpotbeurt in T20-krieket te boul, is bestem vir die hoër hoogtes. Langeveldt, wat voorheen vir die Proteas gespeel en afgerig het, word beskou as een van die wêreld se kundigste death overs-boulers. Al het Magala tot dusver op nasionale vlak nog net vir die Suid-Afrikaanse A-span gespeel, is daar min twyfel dat hy straks vroeg volgende jaar vir die Proteas teen Engeland kan speel. Magala, wie se dienste vir die Blitz se Mzansi Superliga-veldtog vir R500 000 bekom is, is elke sent werd wat Ashwell Prince (afrigter) in hom belê het. Donderdagaand op Nuweland het hy die Jozi Stars se kolwers laat steier met ’n indrukwekkende naatbouler­vertoning. Magala het 3/17 in twee boulbeurte platgetrek. Die Blitz het die wedstryd lag-lag met 57 lopies gewen. Daardie goeie boulsyfers het sy totaal aan paaltjies teen ’n gemiddelde van 15.20 in die reeks laat styg. Vandag kom die Kaapse franchise teen Gary Kirsten (afrigter) se Durban Heat te staan. Die wedstryd is geskeduleer om 10:00 op Kingsmead te begin. Die kans dat die stryd gaan doodreën, is egter weereens groot. “Ek voel goed oor my bydrae. Dit is ook goed vir ons veldtog, veral op ons tuisveld,” sê Magala. “Die sege is goed vir die moraal. Ons sal voortaan ons rekord op ons tuiste met mag en mening moet beskerm. “Ashwell het ons gevra vir ’n groot poging ná ons nederlaag teen die Paarl Rocks. Ek is dankbaar vir die geleentheid om deel van die set-up te kan wees.”