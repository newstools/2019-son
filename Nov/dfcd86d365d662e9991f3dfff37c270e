ONS mooiste meisie gaan in volgende maand se Mej. Heelal-kompetisie vol liefdesboodskappe van Suid-Afrikaanse mans wees Mej. Suid-Afrika, Zozibini Tunzi, gaan geskiedenis maak deur dié jaar vir die eerste keer nie ’n tradisionele nasionale uitrusting in dié internasionale kompetisie te dra nie. Zozi se voorganger van verlede jaar, Tamaryn Green, het gepronk in ’n kostuum wat hulde gebring het aan die bloukraanvoël, SA se nasionale voël. En Mej. SA van 2017, Demi-Leigh Nel-Peters, het op haar beurt geblom in ’n uitrusting geïnspireer duur die protea, Suid-Afrika se nasionale blom. Maar ons huidige Mej. SA wil dié idee nou wegdoen. Zozi verduidelik in ’n live video op Instagram dat sy haar eerder by die Verenigde Nasies se #HeForShe-veldtog vir geslagsgelykheid wil skaar. Liefdesbriewe Sy verduidelik dat sy haar belofte wil hou om ’n aktivis teen gender­geweld te wees. Zozi vra Suid-Afrikaanse mans om hulle ondersteuning te wys deur liefdesbriewe aan die vroue van Suid-Afrika te skryf. Sy sê in ’n verklaring: “Ek gaan die briewe op linte laat inscribe en dit dan deel maak van my nasionale kostuum. “Dis die eerste keer dat so iets gedoen word. “Ek gaan Suid-Afrika letterlik saam met my vat na die Mej. Heelal-kompetisie. “Ek gaan ’n wave van liefde van mans dra in die vorm van love letters waarin vroue van dié land vereer word.” Sterkte, Zozi. Maak soos die Bokke en bring dit huis toe!