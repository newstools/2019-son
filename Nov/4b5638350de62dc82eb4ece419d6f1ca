LEDE van die Mountweg-polisiegroep se Trio-taakspan soek drie verdagtes wat na bewering betrokke was by ’n moord- en roofvoorval gisteroggend in Rocklands in die Baai. Gregory Hough (57) het gister omstreeks 04:00 teruggekeer na sy huis in die Bloza township in Elands­rivier, Rocklands. Dit was nadat hy geld by ’n nabygeleë garage onttrek het, sê kapt. Sandra Janse van Rensburg, ’n polisiewoordvoerder. Oopgetrap Kort nadat hy teruggekeer het huis toe, was daar ’n klop aan sy agterdeur. Toe Hough vra wie dit is, het die persoon gesê hy is van die polisie. Die booswigte het toe die deur oopgetrap en Hough en sy familie met ’n gun gedreig. Hulle het geld geëis. Volgens Janse van Rensburg het ’n gestoei tussen Hough en die verdagtes ontstaan. ’n Skoot is afgevuur en Hough is in die been getref. Nadat Hough getref is, het hy by sy slaapkamer ingesteier en die deur agter hom toegemaak. Hy is op die toneel oorlede. Die boosdoeners het uit die huis uitgehardloop, in ’n onbekende voertuig gespring en van die toneel af weggejaag. Janse van Rensburg sê in dié stadium is dit onduidelik of enige geld in die voorval gesteel was. Die familie sê Hough was ’n loan shark (skopper). Die polisie ondersoek ’n roof- en moordsaak. Enigeen wat die ondersoekbeampte in die saak kan help met inligting wat kan lei tot die inhegtenisneming van die verdagtes, moet die Kabegapark Polisiestasie asseblief bel by 041 397 6800. Die cops doen ook ’n beroep op stokvel-klubs om die nodige voorsorgmaat­reëls te tref om hulle geld te beveilig. Volgens die polisie word duisende rande dié tyd van die jaar onttrek om aan klublede uit te betaal. Die polisie sê lede moenie groot bedrae onttrek nie. Hulle moedig lede aan om eerder reëlings te tref vir die elektroniese oorplasing van die geld in elke lid se persoonlike rekening of ’n rekening van sy of haar keuse. Deur dié roete te volg, kan die fisieke hantering van groot bedrae vermy word. Dit sal misdadigers fnuik wat van die stokvels weet. Die cops maan lede om te alle tye te weet wat om hulle aangaan.