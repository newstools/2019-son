DIE 21-jarige seun van die voormalige swaargewigbokskampioen van die wêreld Evander Holyfield het met ’n bang op die toneel verskyn. ’n Beter begin van sy beroepsloopbaan kon die jong middel­gewig, Evan Holyfield, nie gevra het nie. Hy het Nick Winstead binne net 16 sekondes in die eerste ronde uitgeslaan terwyl sy trotse pa langs die kryt gesit het. Dit was ’n voorgeveg vir die krag­meting tussen Canelo Álvarez en Sergey Kovalev. Holyfield was vinnig uit sy hoek. Hy het sy teenstander gou met ’n linker geskud. Belofte Daarna het Holyfield hom met ’n regter getref voordat hy weer met ’n linker toegeslaan het. Dit was die einde vir Winstead, met Holyfield wat groot belofte toon. Hy word deur die oudbokser Maurice Watkins afgerig. Watkins sê Holyfield het al die vermoëns om in sy legendariese pa se voetspore te loop. “Evan kan boks en hy kan slaan,” sê Watkins. “Hy het die beste van beide wêrelde. Hy is ongelooflik vinnig – een van die vinnigste boksers wat ek al ooit gesien en mee gewerk het. “Evan is enige afrigter se droom.”