DIE tyd het aangebreek vir ’n 63-jarige onderwyseres van Stellenbosch om die bordkryt neer te sit. Levinia Carstens was langer as vier dekades ’n gr. 1-onderwyseres aan die Primêre Skool Idasvallei en het basies drie generasies onderrig. Carstens vertel dat sy as ’n 19-jarige by die skool begin het. Verpleegkunde “Dit was in 1976 toe die riots teen die onderwysstelsel in die apartheidsregering plaasgevind het.” Sy het tot st. 8 (gr. 10) skoolgegaan by die Sekondêre Skool Lückhoff, waarna sy ’n tweejaar-kursus in onderwys voltooi het. “In daai tyd kon jy net kies tussen onderwys en verpleegkunde. Jou ander uitweg was fabriekswerk. Ek wou verpleegster word, maar my pa was nie ten gunste daarvan nie.” Sy vertel sy was maar 18 toe sy die kursus voltooi het. “Ek was nog pure kind en het ’n ekstra jaar in grondslagfase gedoen en ’n sub-A-onderwyser geword.” Carstens vertel die onderwysstelsel was daardie jare baie anders. Álles wat ’n leerder toe op skool nodig gehad het, is deur die regering verskaf. “Daar was niks van skoolfonds en projekte om geld in te samel nie. “Vandag is dit deel van ons werk om ook beskikbaar te wees vir buitemuurse akti­witeite om geld vir die skool in te samel­.” Carstens sê die skool moes ook die omliggende plase bedien. “Die kinders was te veel en het in twee skofte skoolgegaan. Ek was op middagskof, wat van 12:00 tot 17:00 was. Ek het dit baie geniet. “Van daai plaaskinders was maar brandarm, maar hulle wou leer. “Ek het elke dag met ’n brood en peanut butter werk toe gekom, want ’n mens kan nie ’n honger kind teach nie.” Carstens praat met lof van haar werk en vertel dat die leerders van vandag nie baie verskil van die leerders van toe nie. “Hulle is almal sesjariges. Die verskil is dat die type of ouer anders is. “Destyds was die mammies ouer en huisvroue. As die skool uit is, gaan die kind huis toe. “Nou is die ouers jonger en almal moet werk en die kind moet na ’n after­care gaan.” Sy sê die onderwyser se rol het ook verander. “Jy moet ook ’n maatskaplike werker wees en kan optel as daar iets skort met ’n kind. “Een van ons rolle is ook om almal dieselfde maniere te leer. Ons weet nie wat hulle alles by hul huise leer nie. Maar hier leer ek hulle van wat reg en verkeerd is.” Een van haar kollegas, Jo-Anne Baartman (27), was ook destyds in haar klas. “Juffrou Carstens is ’n streng onderwyser. “Sy ken haar storie, want die uitblinkers van die skool kom altyd uit haar hande.” Kantoor Richard Williams (57) het langer as 20 jaar saam met Carstens gewerk en is die afgelope twee jaar die hoof van die skool. “Daar was al tye dat ek uit my kantoor gekom het, dan skel juffrou Carstens met ’n ouer. Dan hoor ek later die ouer was ook in haar klas,” vertel Williams. “Sy is ’n baie reguit onderwyser. Sy het baie van haar kennis gedeel en ons gaan dit baie mis.” Carstens se laaste skooldag is Donderdag 5 Desember.