LADISMITH. – Hy was een van die mees geliefde jong mans in Varkieskloof. So sê die inwoners hier oor Henry Daniels (26), ’n gestemde jong man. Dis waarom sy skielike dood die tonge behoorlik los het en Saps nie vermoed sy dood is weens ’n misdaad nie. Daniels se oupa, Jan Verandah, sê: “Hy het daai Vrydagaand hier aangekom en gesê hy is met klippe gegooi. “Meer kan ek nie nou sê nie, want ons wag nog vir die polisie.” Die inwoners hou egter vol dat sekere mense verantwoordelik is vir Daniels se dood. ’n Familielid, Florina Johannes, sê: “Henry was verstandelik gestrem. Hy was vreeslik naar en het verskriklik opgegooi. Hy moes hospitaal toe geneem word.” ’n Ingeligte vertel: “Hier is mense wat weet dat Henry geblinddoek is en gedwing is om dwelms te rook. “Hy was bang, en hulle het hom ook aangerand. Dis nie ’n natuurlike dood nie. Waarom het mense dan ná sy dood gevlug?” ’n Buurman, Duwa Vastani, sê: “Ons was lief vir Henry en het na hom omgesien. Dis tyd dat die drugs in Varkieskloof uitgeroei word.” ’n Inwoner, Christopher Opperman, sê: “Drugs speel ’n rol in Varkieskloof. Die laitie was onskuldig en gebruik nie dwelms nie. “Die polisie moet die saak weer ondersoek. Die drug-huise moet uitgeroei word. Dis tyd dat die gemeenskap oopmaak teenoor die polisie.” Inligting Sers. Chris Spies, ’n polisiewoordvoerder, sê: “Die speurders ondersoek die saak, maar geen misdaad word vermoed nie, want geen bewyse daarvan is in die ondersoek gevind nie.” AO Jannie Cedras van die plaaslike polisie vra enige een met inligting om dit met die polisie te deel.