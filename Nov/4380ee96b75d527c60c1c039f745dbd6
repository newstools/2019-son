GARTH APRIL is net een van talle talentvolle Suid-Afrikaanse rugbyspelers wat ’n raw deal in sy geboorteland gekry het. April het in 2015 en 2016 uitstekend op losskakel vertoon. Hy het baie naby daaraan gekom om Allister Coetzee se Springbokgroep te haal. Die 28-jarige het hierna gesukkel om game time vir die Sharks in Durban te kry. Die oudleerder van die Hoërskool Florida in die Kaap het nou ’n tuiste gevind in Japan, waar hy vir die Shining Arcs uitdraf. Die vlugvoetige, veelsydige agterspeler, wat ook in die laaste vesting ingespan kan word, is 1 van 13 spelers wat gister in die Sunwolves se Superrugby-groep ingesluit is. April is een van die spelers wat in Suid-Afrika beskou is as te klein vir internasionale rugby. Met gereelde game time vir die Sunwolves het hy die vermoë om dieselfde soort impak te maak wat sogenaamde klein spelers soos Cheslin Kolbe en Gio Aplon gemaak het nadat hulle waarde nie in hulle vaderland raakgesien is nie. Net soos April by die Sharks het Kolbe ’n raw deal by die Stormers gekry. Nadat Kolbe se kontrak by Kaapse franchise gedowngrade is, het hy besluit om sy loopbaan by Toulouse in Frankryk voort te sit. Die 25-jarige het daar die oog gevang met sy voortreflike vertonings in die Franse Top14-liga. Rassie Erasmus (Bokbreier) het sy waarde raakgesien en besluit om hom in sy Bokspan op die proef te stel. Kolbe het ál die verwagtinge oortref. Nie net het hy ’n groot rol gespeel in die Bokke se verowering van die gesogte Webb Ellis-beker by die World Cup in Japan nie, hy is laas week as Midi Olympique se speler van die jaar gekroon. Maandagaand is hy in Frank­ryk met drie toekennings geëer. Hy is gekroon as die beste speler by die World Cup én die Top14-speler van die jaar. Boonop het hy met die prys vir die beste drie weggestap. Kolbe het gewys wat ’n klein speler kan vermag wanneer afrigters vertroue het in sy vermoëns. Blitsbukse Aplon, Kolbe se voorganger by die Stormers, is ’n goeie voorbeeld van ’n klein speler met uitsonderlike talent wat nie die geleentheid gekry het om sy volle potensiaal op internasionale vlak te bereik nie. Dit lyk nou asof ’n baie spe­siale talent soos April dieselde paadjie gaan loop. Noudat Kolbe met sy besonderse prestasies die sogenaamde blitsbukse op die map geplaas het, sal dit hopelik die weg baan vir spelers soos April om ook hulle stempel op die wêreldverhoog af te druk.