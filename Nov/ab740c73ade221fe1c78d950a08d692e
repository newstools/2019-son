DIE jong onderwyseres wat verlede naweek vermoor is, word dié naweek in haar tuisdorp begrawe. Allison “Sussie” Plaatjies (26) se bebloede lyk is meer as ’n week gelede in haar nuwe flat gekry. Haar gewese boy­friend van die afgelope drie jaar, Philip April (24), loop hof vir haar moord. Hy staan ook tereg op ’n aanklag van motordiefstal en dwarsboming van die gereg. Rapport het Sondag berig Sussie is eers gewurg. Daarna is sy met ten minste drie messe gesteek en het haar moordenaar haar straks probeer onthoof. Haar kop het, na berig word, van haar lyf gehang. Sussie is van Swellendam en het vanjaar by die Laerskool Sederberg in Clanwilliam haar onderwysloopbaan begin. April is van Clanwilliam. Hy het ook onderwys geswot en het by tye by dieselfde skool as onderwyser afgelos. Afgesê Sy pa was ook ’n onderwyser, maar het onlangs afgetree. Volgens Sussie se vriende het sy April twee weke voor haar dood afgesê. Sy het ook ’n maand gelede uit sy ouerhuis getrek. Die Vrydag voor sy vermoor is, sou sy vir April wat weer ’n kans wou hê, ’n antwoord gee. Sy is die Saterdagmiddag laas lewend gesien. April se ma en Sussie se vriendin het Sondag 27 Oktober op haar lyk afgekom. April is na bewering in Sussie se kar in Citrusdal vasgekeer. Volgens ’n ingeligte in die polisie het April ’n bekentenis afgelê. ’n Sakkie met vermoedelik sy bloedbevlekte klere is na bewering in ’n drom by ’n plaaslike vulstasie gevind. Die saak is op 13 November weer in die Clanwilliam-landdroshof. Sussie word Saterdag uit die Anglikaanse kerk in Swellendam begrawe.