EEN mens is dood en ’n vermeende rower beseer in ’n oor-en-weer-geskiet in Uitenhage. Die wilde skietery het uitgebreek nadat ’n supermark in Caledonstraat Woensdag net voor 16:00 beroof is. Vier gewapende mans het die winkel ingestorm en die personeel en klante met guns aangehou. Son verneem van die werkers in die winkel is met die agterkant van die vuurwapens geslaan. Agternagesit Die mans het cash uit die tills gevat en in ’n getaway car gevlug. Sers. Majola Nkohli, ’n polisiewoordvoerder, sê die polisie was in die omgewing besig met patrollies toe omstanders hulle van die rooftog inlig. Die polisie het die kar dadelik agternagesit. “Die polisie het die kar in Parklaan opgespoor. Die rowers het dit daar gelos en te voet gevlug. Terwyl hulle gevlug het, het hulle op die polisie geskiet. Die polisie het teruggeskiet.” Son se snitch sê meer as 16 skote is afgevuur. Nkohli sê intussen het bystand op die toneel aangekom. Die polisie het drie verdagtes gearresteer. Een van die verdagtes is in die skietery beseer. Toe die polisie die kar inspect, het hulle in die boot op ’n man se lyk afgekom. Nkohli sê in dié stadium is dit nog onduidelik of die slagoffer gehijack en toe in die kruisvuur doodgeskiet is en of hy met die rowers saamgewerk het. Die mense sê die getaway car is juis gesteel, maar die polisie wou dit nog nie bevestig nie. Geen beamptes is in die voorval beseer nie. Die drie verdagtes se ouderdom wissel van 24 tot 36. Geopen Hulle sal na verwagting binnekort in die plaaslike landdroshof onder meer op klagte van sakeroof en poging tot moord verskyn. ’n Geregtelike doods­ondersoek is geopen. Die onafhanklike polisie-ondersoekdirektoraat sal die voorval ondersoek.