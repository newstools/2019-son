’N MAN van Rosebank in Oudtshoorn wat aan moord op sy saamleefmaat skuldig bevind is, is verlede Donderdag in die Oudtshoorn-streekhof vir 15 jaar tronk toe gestuur. Streeklanddros JC Nortjé het bevind dat die 23-jarige Elrico Malgas die enigste persoon is wat sy lewensmaat, Viola Maxim, so erg kon aangerand het dat sy aan haar beserings beswyk het. Malgas het erken dat hy en Maxim op 29 Junie 2015 gestry en baklei het. Hy het egter ontken dat hy vir haar beserings blameer kan word. Die landdros het in sy uitspraak gesê Malgas het heeltemal apaties gestaan teenoor Maxim se beserings. Malgas het ’n ambulans gebel, maar hom daarna uit die voete gemaak. En voor dit het hy sy bebloede klere in ’n wasmasjien gegooi. Die landdros het met vonnisoplegging gesê Malgas is skuldig bevind aan ’n ernstige misdryf wat landwyd gebeur.