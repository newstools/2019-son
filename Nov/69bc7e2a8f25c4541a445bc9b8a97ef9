DIE jong man wat hoop in sy gemeenskap saai, makeer nou hulp om ’n stap nader daaraan te kom om sy groen drome ’n realiteit te maak. Max Swartz Amansure van Parkwood glo die goeie saad wat ’n mens saai, sal goeie vrugte afwerp. Amansure (22) het vroeër vanjaar ’n groentetuin op die hoek van Ivy Road en Parkwood Avenue begin. Die projek help om werk te skep en kinders te voed. Dit het omtrént gegroei. Amansure bly in ’n gemeenskap wat bekend is vir armoede en misdaad. Hy sê die projek bewys ’n mens se omstandighede hoef nie jou toekoms te bepaal nie. Hy verduidelik: “Die gemeenskap het die kort end van die stok gekry. “Ons probeer help. Ons projek groei en daar is al jong mense wat werk gekry het. Die tuin groei, maar die honger magies raak ook meer.” Amansure het ’n con­tain­er gekry. Hy bedryf sy organisasie, Parkwood Community Upliftment (PCU), daaruit. Die container staan by ’n skool in Delft, maar moet gaan haal word. “Die skool het my laat weet hulle kan dit nie langer hou nie,” verduidelik Amansure. Die skuif van die container kan ’n groot verskil maak. “Ons kan soveel meer doen. Ons wil die kinders daaruit voer en ons plante stoor en werkers kan daar aanmeld.” Amansure het egter nie die geld om dit afgelewer te kry nie. “Ons het quotes gekry om dit te gaan haal. Die cheap­ste is R3 000.” Amansure sê hulle makeer dit voor 4 Desember omdat die skool dan sluit.