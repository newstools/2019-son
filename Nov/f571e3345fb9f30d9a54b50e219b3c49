PAULO Dybala se uitstekende free kick vir Juventus Dinsdagaand in die Allianz Stadion was genoeg om sy span se plek in die uitklopronde van die Champions League te verseker. Dybala se doel het ’n oorwinning met 1-0 oor Atlético Madrid verseker. Juventus is ook as die groepwenner bevestig. Net voor rustyd het die Argentyn ’n free kick van ’n baie skerp angle gevat en sodoende sy span die voorsprong gegee waaraan hulle tot die einde vasgeklou het. “Ek dink Dybala se doel was ongelooflik, maar dit is eintlik iets wat jy nie voorstel iemand probeer nie,” sê sy afrigter, Maurizio Sarri. “Die eerste ding wat ’n afrigter sou sê as hy iemand só sien probeer score, is hoekom sal jy so iets doen? “Hy het iets buiten­gewoons gedoen. “Hy het die applous verdien,” voeg Sarri by. Cristiano Ronaldo het na die span teruggekeer en die hele wedstryd gespeel nadat hy die afgelope naweek se wedstryd teen Atalanta misgeloop het. Hy is in twee vorige wedstryde vervang weens ’n kniebesering. Sarri sê: “Ek het nog nie met hom gepraat oor die pyn in sy knie nie. “Dit het egter gelyk asof hy in ’n goeie toestand is.” Juventus eindig dus bo-aan die groep, maar Madrid moet steeds ’n oorwinning behaal in sy laaste groepwedstryd om die tweede plek te verseker.