MET die 10de vraestel uit die pad, het die matrikulante van die Hoër­skool Ravensmead hoop op hulle uitslae. Die matrieks het Dinsdag ’n drie uur lange geografie-vraestel geskryf. Amber van der Berg vertel dat sy baie hard vir die vraestel studeer het omdat dit gewoonlik ’n baie moeilike vraestel is. “Toe ek die vraestel gekry het, het ek verlig gevoel, want dit was nogal nie so moeilik nie. “Ek sal sê dit was redelik, want dit was goed wat ons heeljaar gedoen het.” Haar vriendin Tamrin Petersen stem saam en sê hulle hoop dat die tweede vraestel ook so lekker gaan wees. Christopher Carelse sê al was die vraestel maklik, het hy ’n bietjie by die laaste vraag vasgesit. “Ek het orrait geskryf. Ek het die vraestel in tyd klaar gemaak, want ek het mooi saam met my tyd gewerk. “Ek het ook alles beantwoord, al was die laaste vraag ’n bietjie moeilik. Daar was nog 30 minute oor toe ek klaar geskryf het.” Maar Ethan Festers glo anders en wens dat hy meer tyd gehad het. “Die meeste van ons het dit klaargemaak, maar sommige van ons, soos ek, kon dit nie in tyd klaarmaak nie. “Maar die meeste van die vrae het ek beantwoord.”