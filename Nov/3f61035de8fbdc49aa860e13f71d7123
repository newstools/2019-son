KORT nadat hulle ’n swaar gewonde vriend by die hospitaal gaan aflaai het, kry hulle toe ’n phone call dat nóg ’n vriend van hulle geskiet is. Linton “Bannas” Tobie en Justin Valentine is toe kort ná mekaar oorlede. Danielson Darries, Euwen Bardness en Furdo April – almal 25 jaar oud – staan tereg vir twee moordklagte, ses klagte van poging tot moord en ’n klag van die onwettige besit van ’n vuurwapen en ammunisie. Die tweede staatsgetuie – wat ook ’n klaer is in een van die ses klagte van poging tot moord – het Vrydag in die getuiebank in die Baaise hooggeregshof ingeskuif. Volgens die getuie ken hy die drie beskuldigdes. Hy getuig April is die leier van die New Kids-bende. Volgens hom het April homself in ’n stadium as leier van dié bende voorgestel toe daar peace talks gehou is. Hy sê hy weet Darries en Bardness is ook gangsters, maar hy weet nie wat hulle posisies is nie. Volgens die getuie het hy en vier van die klaers in die sake van poging tot moord op 23 September 2017 besluit om vir Tobie te gaan kuier. Hy sê ’n ruk nadat hulle by die “White House” in Deverell Road aangekom het, het Tobie ook daar uitgesteek. Volgens die getuie het hulle so twee of drie ure later weer die pad gevat. Hy sê Tobie is saam met hulle daar weg. Die getuie sê hy was die driver van die bakkie. Volgens hom het Tobie agter op die bakkie se tailgate gesit. Hy sê toe hy by die tweede huis van die hoek af in Potts­weg kom, sien hy ’n wit BMW reg voor hom. Volgens hom het daar drie verdagte mans agter die BMW gestaan. Hy sê die kleredrag het hulle verdag gemaak omdat die New Kids-bende daardie betrokke klere dra. Die getuie sê toe hy so 5 m weg van die verdagte mans was, het hy gesien dis die drie beskuldigdes wat by die BMW staan. Volgens hom kon hy hulle gesigte duidelik sien. Hy getuig April het toe met sy elmboog teen Bardness gekap en met sy vinger na die bakkie gepoint. Hy sê net toe April sy hand laat sak, het Darries en Bardness vuurwapens uitgepluk. Volgens die getuie het hy in ’n stadium gemaak asof hy op hulle afpyl. Hy sê hy het geweet hy sal hulle nie kan raakry nie, want toe hy nader aan hulle gery het, het hulle agterom die BMW beweeg. Volgens die getuie het die eerste twee skote toe geklap. Hy sê toe hy eventually om die draai gaan, toe klap daar nog ’n klomp skote van agter af op die bakkie. Volgens hom het Darries en Bardness op die bakkie geskiet. Hy het getuig iemand agterop die bakkie het toe geskree Tobie is geskiet en hy moet hospitaal toe ry. Die getuie sê toe hy in sy spieël kyk, sien hy Tobie lê bo-oor die ander ouens, wat in daardie stadium in ’n laer posisie was. Hy sê net toe hulle Tobie by die hospitaal afgelaai het, kry hulle ’n phone call oor Valentine wat so pas in Pienaarstraat geskiet is. Volgens die getuie het hulle na die toneel gejaag waar Valentine geskiet is. Hy sê hulle het Valentine op die bakkie gelaai en met hom hospitaal toe gejaag. Die getuie sê vyf minute nadat hulle Valentine by die hospitaal afgelaai het, het een van die susters hulle meegedeel hy het dit nie gemaak nie. Volgens hom het die polisie toe skielik opgedaag en hom en sy vriende beveel om plat te lê sodat hulle en die bakkie deursoek kan word. Die getuie sê net nadat hulle deursoek is, het hulle verneem Tobie is ook oorlede. Volgens die getuie het hulle kort hierna verklarings by die polisiestasie gaan aflê. Die saak dien voor waarnemende regter Bulelwa Pakati. Adv. Mark Driman kla aan.