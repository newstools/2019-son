DIE Baai behou sy status as ’n droogte-rampgebied en mag om nog geld daarvoor aansoek doen. Die dokumente vir die proses daarvoor is uiteindelik geteken, weke nadat die Baaise mayor, Mongameli Bobani, die nodige dokumente ontvang het. Nou beweer Bobani dit het hom so lank gevat om sy golden signature op die dokumente aan te bring omdat hy “consult” het oor die proses. Toe hy gevra is met wie hy consult het, wou Bobani egter nie sê nie, berig Herald­LIVE. Hy het net gesê hy het die dokumente verlede week geteken. Die mayco-lid vir infrastruktuur, Andile Lungisa, het dit bevestig. Lungisa sê die munisipaliteit sal nou sy droogteverligtingsplanne in werking kan stel, aangesien hy nou by die nasionale tesourie om geldelike hulp kan gaan aanklop. Hy sê: “Daar is nou goed wat ons op ’n noodgrondslag kan doen. “Ons sal aansoek doen om geld, wat onder meer bestee sal word daaraan om waterlekkasies te herstel. “Ons sal ook aandag gee aan die monitering van watermeters om water te probeer spaar en vinniger boor vir water.” Al wat Lungisa wou sê oor hoekom dit so lank geneem het om die dokumente te teken, was dat dit weens “uitstaande kwessies” was. ’n Woordvoerder van die DA, Masixole Zinto, is egter skepties oor die saak. Zinto sê Bobani het al baie in die verlede gesê hy het iets afgehandel, dan was dit egter nooit gedoen nie. Hy sê: “Ons sal maar aan die bedrywighede van die beamptes wat met die droogte in die Metro werk, sien of hy die dokument werklik onderteken het.” Kragtens die Wet op Rampbestuur kan ’n munisipaliteit by die provinsiale of sentrale regering aansoek doen om geldelike hulp vir droogte net as hy tot ’n rampgebied verklaar is. Vooruitsigte Dié status moet ook behou word, aangesien dit elke drie maande verval. Son het gister berig dat vooruitsigte vir die somer sover meestal reënloos lyk. Die streekbestuurder van die Suid-Afrikaanse Weerdiens, Hugh van Niekerk, sê: “Daar is in dié stadium geen vertroue dat dit genoeg sal reën in die Oos-Kaap om die droogte te breek nie. “Taamlik droë toestande wat gepaard gaan met hoë dagtemperature sal die risiko van droogteverwante probleme die hele somer laat toeneem.” Boonop word verwag dat besoekers dié feestyd van oral op die provinsie sal toesak. Dit sal verdere druk op die leë damme plaas. Die vier hoofdamme wat water aan die Nelson Mandelabaai Metro verskaf, is gesamentlik net 36,38 % vol. Die grootste een van die vier, die Impofu, het op 21 November op net 17,1 % gestaan. Hoewel die Churchill, wat in die Impofu oorloop, ná onlangse reëns tot 100% gestyg het, is dit nie naastenby genoeg nie, sê die Metro. Die oorspoeling het die Impofu met net 0,3% laat styg.