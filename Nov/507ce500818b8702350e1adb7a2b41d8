DEON Davids is ’n sterk aanspraakmaker op die pos van nuwe hoofafrigter van die Bokke. Die 51-jarige boorling van Victoria-Wes was van 2016 tot vanjaar die Southern Kings se hoofafrigter. By die Kings het hy ’n groot rol gespeel in die ontwikkeling van onder andere Wêreldbeker-wenners soos Makazole Mapimpi en Lukhanyo Am. As ’n speler en coach stap Davids al ’n ver pad in Suid-Afrikaanse rugby. Volgens ingeligtes is hy saam met Jacques Nienaber, die verdedigingsafrigter van die Bokke, die gunsteling om by Rassie Erasmus oor te neem as hoofafrigter. Nadat Erasmus se span laas maand die World Cup in Japan gewen het, het hy gesê hy gaan voortaan al sy aandag toespits op sy rol as direkteur van rugby in Suid-Afrika. Erasmus het ook laat blyk die Springbokke se nuwe hoof­afrigter gaan voor die einde van die jaar aangestel word. Dit is alombekend dat Nienaber, Erasmus se jare lange vriend en adjudant, die gunsteling is om by Erasmus oor te neem. Hierdie twee stap al ’n ver pad saam. Nienaber het as die Bokke se defence coach by die World Cup uitstekende werk gedoen. Die Bokke het in die hele toernooi slegs vier drieë afgestaan. Dit behoort dus vir Nienaber maklik te wees om Erasmus se plek in te neem. Maar Nienaber is ’n fisioterapeut. Hy was nog nooit die hoofafrigter van enige rugbyspan nie. Behalwe dat Davids met baie meer ervaring as hoofafrigter spog, is hy een van die hoogs gekwalifiseerde breiers in die land. Davids het in sy speeldae as ’n losvoorspeler en slot vir Villagers Worcester en vir die UWK uitgeblink. In 1998 het hy oorgeneem as coach van Villagers. Hy het dié span gebrei tot glorie in die Boland se Superliga B-kompetisie. In 2002 was hy die hoofafrigter van die SA Studentespan. Hy was van 2002 tot 2006 die Boland Kavaliers se voorspeler-afrigter, voordat hy by Hawies Fourie oorgeneem en tot 2009 hoofafrigter was. Davids het ook ervaring as hulpafrigter van die Ontluikende Bokke en van die SA o. 20-span. Van 2010 tot 2011 het hy die UWK in die Varsitybeker ge­coach, voordat hy in 2012 die Goue Leeus in die Vodacom­beker afgerig het. Van 2012 tot 2015 was hy die SWD Arende se direkteur van rugby. Daarna het hy die Kings op Superrugby-vlak en in die Pro14-reeks afgerig. Dit is geen geheim dat Erasmus Davids vanjaar al talle kere genooi het om tyd saam met die Bokke deur te bring nie. Dié twee kom baie goed oor die weg. Dit sal dus nie ’n verrassing wees as Davids as sy opvolger aangestel word nie.