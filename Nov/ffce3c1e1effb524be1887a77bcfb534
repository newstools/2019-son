DIE Nelson Mandela Bay Giants het hulle plek bo-aan die Mzansi Superliga log verloor, maar kan hulle dit vinnig terugkry? Paarl Rocks het Woensdagaand op St. George’s Park die Giants hulle eerste nederlaag van die kompetisie gegee deur hulle met 31 lopies te klop. Die Rocks het eerste gekolf en 166/7 aangeteken in hulle 20 boulbeurte. Die Giants is egter vir net 137 in 17.2 boulbeurte uitgeboul. Teleurgesteld Die uitslag laat sit die Rocks nou as gevolg van ’n beter runrate bo die Giants. Die Giants en Rocks het albei 19 punte. Die Giants-kaptein, JJ Smuts, sê hulle is teleurgesteld, maar wil net so vinnig moontlik weer op koers kom. “Ek dink ons het dit laat glip in die middel van die kolfbeurt, maar die beste is as ons so gou moontlik weer ’n oorwinning kan behaal,” sê Smuts. Die Giants sal ook hulle kans vinnig genoeg kry wanneer hulle die Durban Heat môre op Kingsmead aanvat. As die Giants kan wen, sal hulle weer bo-oor die Rocks spring. Smuts is vol selfvertroue dat die span weer kan wen. “Ons was miskien net ongelukkig, maar almal sal weet dat ons harder moet probeer, veral weg van die huis. Dit gaan nie maklik wees nie, maar ons sal ons bes doen.”