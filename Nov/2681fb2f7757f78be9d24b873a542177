DIE Grahamstown Brum­bies Rugbyklub se jaarlikse Fabian Juries 10’s Community Fun Day was weereens ’n reuse-sukses. Die Currie Park Rebels en Tantyi Rangers het die gesogte 10’s-beker gedeel en is as die gesamentlike champs verklaar. Ghost Town Lions het Tantyi Rangers met 12-6 in die netbal-skouspel geklop en is as die netbal champ gekroon. Dié bekende event is beslis een van die grootstes in die Oos-Kaap. Die Oval-veld was stampvol met duisende toeskouers. Die Brumbies kan trots wees op hoe hulle weereens ’n suksesvolle sportdag gereël het wat nog jare lank onthou sal word. Daar was hope hardlooprugby, vermaak en vele jong belowende spelers het hulle hand opgesteek en blootstelling gekry. Die Currie Park Rebels, wat die toernooi al twee keer gewen het, het die verdedigende kampioen, Cellotape, in die eerste game van die dag geklop. Cellotape het met 10-0 voorgeloop, maar Rangers het hom in die tweede helfte kafgedraf en met 14-10 geseëvier. Die Rebels het weer soos die ou champ gelyk en het ’n gedugte span gehad. Tantyi Rangers het vir ’n groot opskudding gesorg en Cellotape met 7-0 geklop. Die fiksheid en solid defence van Tantyi se jong span was deurslaggewend en dit het hulle die sege besorg. Cellotape se groot name kon net nie score nie en dit het hulle gefrustreer. Vroeër het Currie Park Rangers in die eerste halfeindstryd Fingo Village net-net met 5-0 geklop. Kelvano King van Cellotape is as die speler van die 10’s-rugbytoernooi aangewys. Cellotape het in die rugbytoernooi derde geëindig en Joza Queens derde in die netbalkompetisie. “Dit was ’n baie suksesvolle event. Ons het goeie borge gehad, wat dinge vir die organiseerders makliker gemaak het,” verduidelik Alton Jegels, die sekretaris van Brumbies. “Die rugby en netbal het baie goed afgeloop sonder veel ontwrigtings gedurende die dag.”