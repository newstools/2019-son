JAN Olde Riekerink, Cape Town City se nuwe coach, kan die Vader dank Bloemfontein Celtic is so power voor die doelhok. Anders sou dié Nederlander, wat Benni McCarthy as breier van City opgevolg het, nie sy eerste punt as coach van die Citizens ingesamel het nie. Olde Riekerink was Woensdag vir die eerste keer langs die kantlyn nadat hy sy werkpermit tydens die internasionale break gekry het. Verspeel Die buitelander het sy eerste punt as breier ingesamel n adat City in die Dr. Petrus Molemela Stadion met 0-0 teen Bloemfontein Celtic gelykop gespeel het. City was glad nie op dreef nie en kon net nie in die wedstryd die mas opkom nie. Boonop het Celtic die Kaapse besoekers ’n guns bewys deur talle kanse te verspeel. Hierdie uitslag laat City in die 11de posisie met 12 punte ná 12 wedstryde. Olde Riekerink sal veral aandag moet gee aan City se wankelrige verdedigings, wat meer doele afgestaan as wat hulle aangeteken het. Daar sal beslis ook druk op die nuwe besem wees wanneer hulle Highlands Park môre in die Cape Town Stadium verwelkom. Nodeloos om te sê, is die Lions of the North-elftal City se nemesis wat altyd die oorhand oor City kry. Olde Riekerink sal dus ’n plan moet beraam om die City se Highlands hoodoo af te skud. Olde Riekerink meen al is dit nie wensokker nie, is hy happy oor die tipe sokker wat sy nuwe klub speel. “Dis ’n baie opwindende hoofstuk hier by die klub.” City sal hoop spelers soos Abbubaker Mobara, Chris David en Tashreeq Morris herstel vinnig om die span te help regruk.