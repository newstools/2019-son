KLEIN Orderick Lucas se vermeende killer sal moontlik Maandag hoor wanneer die verhoor in die Kaapse Hooggeregshof begin. Melvin Volkwyn, ’n gay hairdresser van Eersterivier, is in April vanjaar aangekeer vir Orderick se moord. Hy is ook aangekla van die kind se ontvoering. Orderick se ontbinde lyk is op 2 April in ’n drein om die draai van sy ouma se huis gevind. Hy was nege dae vermis. Die oorsaak van sy dood en bewyse van verkragting kan moontlik met ’n tweede outopsie bepaal word. Die hof het by ’n vorige geleentheid gehoor die senior patoloog prof. Johan Dempers sal dié lykskouing behartig. Dempers is veral bekend vir sy deurslaggewende rol in die moordsaak van klein Courtney Pieters (3) van Elsiesrivier. ’n Tweede outopsie op Pieters se weefsel het getoon sy het nog gelewe toe Mortimer Saunders haar verkrag het. Volkwyn is sedert sy inhegtenisname in aanhouding. Hy is in Junie in die Blue Downs Landdroshof borgtog geweier. Hy is die laaste een by wie Orderick op 25 Maart gesien is. Orderick se ma, Davideen Lucas, het hom in Volkwyn se sorg gelos. Die saak is Maandag in die hof. Dit kan dan na die hooggeregshof oorgeplaas word.