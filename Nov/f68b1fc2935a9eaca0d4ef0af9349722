MOENIE verbaas wees as Benni McCarthy sy loopbaan by Mamelodi Sundowns voortsit nie. Son is ingelig Sundowns se eienaar, die magnaat Patrice Motsepe, het reeds met die Bafana Bafana­rekord striker kontak gemaak oor ’n moontlike skuif na Chloorkop. Dít kom natuurlik nadat Cape Town City McCarthy in die pad gesteek het. Gewen McCarthy was langer as twee seisoene by die Citizens. Hy was in dié tyd by twee finals betrokke. In een het hy die MTN8-titel gewen. Hy het City ook onder die topvier-spanne laat eindig. Dit is glad nie sleg vir ’n klub wat in 2016 op die been gebring is nie. Maar dit is McCarthy se aanvallende spel wat Cape Town City ’n gunsteling maak onder die Premiersokker­liga follow­ers. Boonop het City onder hom vir Sundowns – ’n voormalige Afrika-kampioen – sommer talle kere laat les opsê. Daar is nog ’n rede hoekom McCarthy moontlik na Tshwane kan skuif. Pitso Mosimane, Sundowns se huidige breier, het nog nie sy kontrak met die Brazilians hernu nie. Sundowns se woordvoerder, Thulani Thuswa, was nie gister beskikbaar vir kommentaar nie. Intussen het Cape Town City sy tweede wedstryd sonder McCarthy aan die stuur verloor. Die Kaapse span het gister met 1-2 vasgeval teen sy nemesis, Black Leopards. Die twee spanne het in die Thohoyandou Stadion in ’n liga-wedstryd kragte gemeet. Dinge lyk nie meer so rooskleurig nie.