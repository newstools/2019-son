JüRGEN Klopp, bestuurder van Liverpool, beskou Manchester City as die beste span ter wêreld. Die Reds geniet ’n voorsprong van ses punte voor vandag se groot Premierliga top-of-the-table clash op Anfield – maar Klopp reken die Cityzens is steeds ’n “stap voor”. Klopp meen al het die Mersey­siders nooit ál die hulpbronne tot hulle beskikking soos City nie, is daar steeds ’n manier om hulle greep op die Premierliga-titel te breek. Pep Guardiola, City-bestuurder, se span jag ’n derde ligakroon agtereenvolgens, terwyl Klopp Liverpool se eerste ligatitel in byna drie dekades na Anfield wil bring. Klopp meen Liverpool is tans só gedug, die enigste spelers wat waarde­ tot hulle poging kan voeg, is nie te koop nie. Klopp-hulle het City laas seisoen tot in die laaste wedstryd gevat in die wedloop om die ligatitel. Dit was heel waarskynlik een van die taaiste­ wedlope in die liga se geskiedenis. Die Duitser is egter baie positief oor vandag se wedstryd, wat ’n baie close een behoort te wees. Ongelooflik “Het ons die vermoë om die beste span in die wêreld te klop? “Ja, ons kan wen teen die beste span,” het Klopp heel optimisties gesê. “Maar ek dink op ’n normale dag is City steeds ’n stap voor ons. Dis hoe dit is. Ek wil ons nie kleiner voorstel as wat ons is nie, want partykeer is ons ongelooflik,” het die Duitser gesê. “Maar ons het nog baie ruimte vir verbetering. Dis tans nie belangrik wat jy nou is nie, maar wat jy in die toekoms kan word.” Intussen het Klopp se City-eweknie, Guardiola, op sy beurt gesê dis belangrik dat sy span punte van Liverpool wegvat in vandag se stryd teen die voorloper. “Dit is ons kans om skade aan hulle voorsprong aan te rig,” het Guardiola laat hoor. “Ons kan nie verwag dat ander spanne vir ons gunsies doen nie. Dis nou ons kans om hulle voorsprong te verminder. “Maar natuurlik sal ons opgewasse moet wees vir Liverpool, want hulle speel uitstekende sokker. “Veral op Anfield is hulle byna onstuitbaar,” het die Spanjaard af­gesluit. – AP