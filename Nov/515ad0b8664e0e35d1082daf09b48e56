DRIE verdagtes is na 'n wilde jaagtog deur lede van Maitland-polisie se blitspatrollie vasgetrek. Hulle verskyn Donderdag in die Khayelitsha-landdroshof op klagte van poging tot moord, die onwettige besit van 'n vuurwapen en ammunisie asook die besit van vermoedelik gesteelde goedere in die gesig. Mihlali Majikela, 'n polisiewoordvoerder, sê in 'n verklaring lede van die blitspatrollie was Dinsdag om 16:50 besig om te patrolleer toe hulle deur 'n lid van die gemeenskap gestop is. "Hy het toe die lede ingelig dat drie mans in 'n grys Peugeot probeer het om hom te hijack en dat een 'n vuurwapen op hom gerig het. "Die lede het onmiddellik verder in die pad afgery en die voertuig met die mans binne in opgemerk." Majikela sê die verdagtes (tussen 23 en 33 jaar oud) het weggery met die polisie wat hulle agterna gesit het. "In hul poging om arrestasie te ontduik, het die verdagtes op die polisie geskiet. Die lede het teruggeskiet en een verdagte gewond. "Die bestuurder van die Peugeot het beheer verloor en teen 'n afleweringsvoertuig vasgery. 'n Voetganger is in die proses gestamp." Majikela sê daar is op 'n Norinco 9mm-pistool beslag gelê.