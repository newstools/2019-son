WANNEER die Liverpool-sokkerklub sy veldtog in die Engelse Premierliga, Champions League en ander kompetisies hervat, sal dit sonder die dienste van sy striker Mohamed Salah wees. Salah sukkel met ’n enkelbesering wat hy Sondag in die Reds se oorwinning met 3-1 oor Manchester City opgedoen het. Die Egiptenaar moes hom weens dié skeet aan Egipte se kwalifiserende wedstryd in die Afrikabeker-toernooi onttrek. Daar is tans nog geen duidelikheid oor wanneer Salah ten volle sal herstel nie. Dit plaas die Reds in ’n moei­like posisie, want ’n besige skedule­ wag op die Europese kampioen. Liverpool moet boonop twee wedstryde in twee dae speel – die een in die Carabao Cup op 17 Desember en nog een in die Fifa Club World Cup net die volgende dag. Daar is gevolglik besluit om twee afsonderlike spanne vir dié games te kies, met Jürgen Klopp (afrigter) wat ’n volsterkte span na die Club World Cup in Katar neem. Die Reds se second-stringers en akademiespelers sal dan in die Carabao Cup-wedstryd teen Aston Villa speel. Betree Liverpool pak die volgende dag ’n teenstander wat in dié stadium nog nie eens bepaal is nie. As laas seisoen se Champions League-wenner betree Liverpool die toernooi in Katar eers in die halfeindronde. Klopp is tans in Kaapstad vir ’n kort vakansie. Sy span hervat hulle Premierliga-veldtog op 23 November met ’n wegwedstryd teen Crystal Palace. Op 27 November pak hulle Napoli op Anfield in die Cham­pions League en drie dae later is hulle weer op Merseyside in aksie teen Brighton & Hove Albion. Daar wag dan in Desember altesaam ’n allemintige ag games. Dit kan selfs nege games word as Pool sy semi in die Club World Cup wen. Klopp sal dus hoop dat Salah gou genoeg van sy besering kan herstel om nog ’n waardevolle bydrae te lewer – veral voor die doelhok. Hy sal ook bid dat sy span vir eers verdere beserings aan belangrike spelers kan vermy.