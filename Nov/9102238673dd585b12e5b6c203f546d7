TELKOM het bevestig hy onderhandel om die selfoonnetwerkoperateur Cell C te koop, berig Fin24. Telkom het sy aandeelhouers Vrydag meegedeel hy het ’n kontroleringsondersoek afgehandel, maar die onderhandelings is nog in ’n vroeë stadium. Hy sê die moontlike aanskaffing van Cell C sal afhang van finansiële herstrukturering om volhoubaarheid te verseker. Kommersiële kontraktuele verhoudings moet ook heronderhandel word sodat die terme vir Telkom aanvaarbaar is. Bloomberg berig so ’n samesmelting kan ’n onderneming met 22 miljoen selfoonkliënte skep.