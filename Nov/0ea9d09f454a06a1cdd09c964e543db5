RAFAEL Nadal het nou wel nie die uitspeelrondes van tennis se World Tour Finals gehaal nie, maar hy het Londen nietemin met ’n groot, blink trofee verlaat. Nadal is Vrydagaand ná sy oorwinning oor die Griek Stefanos Tsitsipas met die trofee vir die wêreld se beste manstennisspeler vereer. En dis te danke aan sy jarelange aartsvyand op die tennisbaan, maar ook goeie vriend, Roger Federer, dat hy die jaar as nommer 1 afsluit. Federer het Novak Djokovic vroeër in die week geklop en uit die toernooi in Londen se O2 Arena geboender. Oor sy nommer 1-status het Nadal gesê: “Die trofee is die dankie vir ’n jaar van harde werk. Dit was ’n goeie jaar. “Dit verskaf persoonlik genot om dié trofee te ontvang. “Daar was oomblikke deur die jaar dat ek moed verloor het in terme van beserings. Ek kan egter nou super-gelukkig voel oor alles.” Die 33-jarige Spanjaard is nou vir die sewende keer in sy loopbaan aan die einde van ’n tennisseisoen as die wêreld se nommer 1-man­speler gekroon. Hy het die Amerikaner Pete Sampras se ses kere as nommer 1 verbygesteek en sluit hom nou aan by Djokovic en Federer, wat ook al sewe keer in hulle loopbaan ’n jaar as die beste speler afgesluit het.