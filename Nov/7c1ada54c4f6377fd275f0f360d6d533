DIE Retreat Biblioteek se deure is gesluit ná ’n inbraak verlede naweek. Die inbraak is gepleeg kort nadat die Stad Kaapstad ’n beroep gedoen het op die inwoners om vandalisme en diefstal by hulle geriewe te help afweer. Die mayco-lid belas met gemeenskapsdienste en gesondheid, Zahid Badroodien, sê: “Ons het net laas week gemeenskappe gevra om eienaarskap van openbare geriewe te vat. “Ons het klem gelê op die koste van vandalisme en diefstal en hoe negatief dit ons biblioteekdienste dan raak.” Volgens Badroodien het die boewe Sondag omstreeks 19:00 by die Retreat Biblioteek ingebreek. Die diewe het toegang gekry tot die biblioteek, hoewel die plek dik tralies en ander veiligheidsmaatreëls het. Badroodien sê: “Ons spandeer baie op sekuriteit, maar die diewe kry altyd ’n manier om in te breek. “Hierdie keer het hulle deur vier stelsels van venstertralies gebreek. “Die diewe het die kaste gevandaliseer in hulle poging om in te gaan. “Hulle het ook die kluis probeer vat, maar het seker besef dis te swaar.” Die diewe het die kragboks gebreek, kabels afgeruk en skade aan ’n deurraam aangerig. Hulle is met ag computers en ander rekenaartoerusting ter waarde van meer as R62 000 daar weg. Badroodien sê 30 biblio­teke is sedert Januarie deur vandale en diewe geteiken. Volgens Badroodien is daar sedert Januarie al ver­sekeringseise van sowat R578 000 ingedien. Hy sê verder: “Hierdie voorval stoot ons versekeringseise op na byna R1 miljoen. Dis onaanvaarbaar. “Dié is geld wat op belangriker dienste gespandeer kon word.”