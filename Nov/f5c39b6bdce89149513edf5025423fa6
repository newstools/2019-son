DIE Southern Kings het Saterdgaaand op die Galway Sportgrounds hul Pro14-veltog vir die jaar met nog 'n nederlaag afgesluit toe Connacht hulle met 24-12 geklop het. Die Kings het swak begin met Connacht se stersenter Bundee Aki wat hul eerste drie na net vyf minute aangeteken het. Die Kings het toe teruggeslaan met 'n drie deur die senter Erich Cornje wat deur die heelagter Scott van Breda verdoel is. Dit het die telling 7-7 gemaak, maar swak verdediging het toegelaat dat The Devil's Own, soos die Ierse span bekendstaan, twee drieë kort na mekaar gedruk het. Die Connacht-vleuel John Porch het twee van sy span se vier drieë gedruk. Porch se drie net na rustyd was egter die laaste aksie vir die helfte met albeo spanne wat probeer punte aanteken het, maar nie een kon goed genoeg afrond nie. Die Kings se verdediging het goed herstel in die tweede helfte maar hulle kon toe niks op die aanval reg kry nie. Die uitslag beteken die Kings sluit die jaar af met net een oorwinning in die 2019/20-seisoen. Die Kings sal nou eers weer op 4 Januarie in Skotland in aksie wees wanneer hulle Edinburgh pak.