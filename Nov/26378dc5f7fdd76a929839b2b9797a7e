DIE Southern Kings se slot Aston Fortuin sê dit gaan ’n groot poging van die voorspelers verg as hulle Connacht wil stuit. Die Kings sluit hulle Pro14-verpligting vanjaar in Ierland af. Hulle pak Connacht Saterdag in die Galway Sportsgrounds. Die Kings gaan natuurlik probeer om hulle tweede oorwinning dié seisoen te behaal. Fortuin, ’n gewese speler van die Bulls, het in sy kort ruk by die Kings ’n staatmaker geword. Hy dink die Kings het nou maar eers begin leer. “Ons is ’n baie jong span; daarom leer ons nog om elke hoek en draai. “Ons het gesukkel om te wen totdat ons teen die Ospreys reggekom het.” Die 23-jarige sê hulle komende wedstryd teen The Devil’s Own gaan baie fisiek wees. “Die hele Pro14 is baie meer fisiek as enige ander rugby. “Dit is dalk stadiger as Superrugby, maar dis fisiek. Dus is daar ’n groot verantwoordelikheid op die voorspelers.” Implementeer Fortuin sê hy het gelukkig in sy tyd by die Bulls goeie tips gevang van spelers soos die Springbok Lood de Jager en die voormalige Springbok Victor Matfield. Hy probeer alles implementeer. Fortuin voeg by die span se gemoed is ná die eerste oorwinning baie beter. “Daar’s ’n duidelike verskil en ek dink dis ’n goeie verskil. Die groot nederlaag van 50-0 teen Glasgow het almal hard getref. “Ons het weer goed na dinge gekyk. Almal weet nou ons kan wen. Dit maak ’n groot verskil.” Die slot het in al ses die Kings se wedstryde uitgedraf. Hy sê hy wil probeer om hierdie seisoen al 21 Pro14-wedstryde te speel. “Ek weet dit gaan moeilik wees, maar ek wil my bydrae maak, die Kings verteenwoordig en die span probeer help sover ek kan.”