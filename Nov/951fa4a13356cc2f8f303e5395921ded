SO TUSSENDEUR die probleme wat Suid-Afrikaanse krieket teister, het die eerste wedstryd in die Mzansi Superliga (MSL) gewys elke wolk het ’n silwer randjie. Dit was toe die Cape Town Blitz en Jozi Stars omtrént in die eerste stryd op ’n opwindende wyse baljaar het. Daar was meer as 400 lopies en 8 paaltjies het op die Wanderers geval. Dis beslis ’n goeie begin. Die Blitz het met 15 lopies in die openingswedstryd van die tweede weergawe van dié T20-reeks geseëvier. Die Blitz se Janneman Malan was een van die spelers wat verantwoordelik was vir die lopiefees, wat 41 viere en 16 sesse opgelewer het. Die Blitz se aanvangskolwer het ingeklim onder die Stars se gevreesde boulers, wat die Protea-ster Kagiso Rabada ingesluit het. Dít nadat die Blitz ingestuur is om eerste te kolf. Malan het 99* (11x4, 4x6) van 59 balle gemoker wat grootliks bygedra het tot die Kapenaars se totaal van 213/3. Hy’s egter van sy honderdtal ontneem toe hy nie ’n lopie van die laaste aflewering van die beurt, wat deur die Australiër Dan Christian afgevuur is, kon aanteken nie. Ander kolwers wat met goeie bydraes gehelp het, is Quinton de Kock (35), Moeen Ali (25), George Linde (24*) en Liam Livingstone (21). Die ander speler wat vir die Blitz se afrigter, Ashwell Prince, se breë smiles gesorg het, is Dale Steyn. Dié voormalige Protea-blits en superster het gewys oud is nie noodwendig koud nie. Steyn het ’n ekonomiese 3/25 plat­getrek in sy vier boulbeurte. Die Engelsman Ali het in sy 2 beurte 1/21 geneem om die Stars tot 198/5 te help beperk. Reeza Hendricks, een van Steyn se slagoffers, het egter gedreig om die Blitz te kelder met sy skitterbeurt van 80 (53 balle, 11x4, 1x6). Steyn het ook die kanonkolwer Chris Gayle (17) verwyder.