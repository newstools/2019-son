MENSE van die Baaise Northerns en dele van Uitenhage is woedend oor die Boktoer hulle geskiep het. Inwoners het vroeg Sondagoggend reeds hulle Groen-en-goue T-hemde aangetrek, cooler bags gepak, musiek in hulle karre gespeel en gees opgebou vir die legendariese rugbywêreldkampioen se draai in hulle midde. Oud en jonk het ure langs die pad gesit – in die hoop dat hulle hulle helde ’n paar sekondes lank sou kon sien. Verskoning Maar laatmiddag het die Suid-Afrikaanse Rugbyunie (Saru) teen die roete besluit wat deur Standfordweg sou gaan. Dele van Uitenhage is ook ’n skiep gegee. Lindiwe Nkosi, Saru se koör­dineerder, het gesê hulle het in die sosiale media ’n boodskap gepost om vir die Northerns jammer te sê. “Ons vra nederig om verskoning. Dit was weens skarebeheer en verkeer.” Nkosi het bygevoeg die Bokke moes ’n sekere tyd by die lughawe aanmeld. Op ’n sosialemedia-groep het dit omtrent gegons oor die beloofde besoek wat toe nie gebeur het nie. Iemand in die groep het gekla: “Die Springbokke se bus was laat, maar hulle het steeds al die beplande areas op die roetes gedek – al die areas van New Brighton tot Motherwell. “Ons kinders staan heel­oggend in die koue en nat weer langs Standfordweg, net om te hoor die Springbokke gaan nie verby Standfordweg ry nie. “Moet ons kinders altyd teleurgestel word deur die regering en sportleiers?” Chené Newfeldt van Jacksonville het aan Son gesê: “Hulle gaan nie meer na ons toe kom nie. “Ons is baie kwaad en voel nie lekker nie. “Al die mense het nou huis toe gegaan. Ek wou hulle so graag gesien het.” Plesierig Colleen Butler van die Northerns het die gedig “Die Lang Wag Teleurstelling” hieroor geskryf. In dié gedig beskryf sy hoe almal Groen-en-goud aangetrek en hulle kerkdienste misgeloop het, en hoe selfs die buurman wat nooit groet nie plesierig was. In die gedig word vertel veral die kinders was opgewonde en het die gure weer dapper getrotseer. Party mense het sommer in die sosiale media gesê die All Black fans gaan hulle nou hierin verlekker. Sommige het gesê hulle gaan nou dié span support in plaas van die Bokke. Stag Mitchell van The Port Elizabeth Metro Sub Union het ook ’n skrywe uitgereik. “Wanneer julle met sulke disrespek aspris die hele kleurlinggemeenskap weerhou van die Springbok Victory Bus Tour, moet ek praat.” Hy sê duisende mense het sedert sonop by die bekende Fourway (waar Acacia Avenue en Kameshweg in Uitenhage kruis) gewag. Mitchell sê ook duisende mense het sedert negeuur die oggend langs Standfordweg in die reën gestaan. Hy meen die mense is gefaal en hulle ondersteuning is nie verdien nie.