BAFANA Bafana het die eerste drie punte van hulle kwalifiseringsveldtog vir die Afrikanasiesbeker (Afcon) in 2021. Dis nadat Suid-Afrika gister in die Orlando-stadion Soedan maklik genoeg met 1-0 geklop het. Hoewel Bafana meestal in beheer was van die wedstryd, het hulle gesukkel om Soedan af te takel. Die middelveldspeler Lebogang Phiri het die wendoel ná harde werk net voor rustyd aangeteken. Phiri speel vir En Avant de Guingamp in die Franse Ligue 2. Dit was sy eerste doel vir Bafana. Hy is ook aangewys as die speler van die wedstryd. Phiri sê: “Ek dink ons het goed gespeel. “Dit was nie maklik nie, maar ek dink dis omdat ons as ’n eenheid gespeel het en aanhou probeer het dat ons die doel gekry het.” Phiri sê die oorwinning was belangrik ná die nederlaag laas week teen Ghana. Hy sê: “Ons moes die foute regstel wat ons Donderdag gemaak het. “Ons het ’n goeie spanpraatjie gehad, daarom het ons hard gewerk. “Ek voel die oorwinning gee ons weer ’n hupstoot vir die res van die veldtog.” Soedan se breier, Zdravko Logarušic, sê: “Ek dink ons spelers is bietjie oorweldig deur die stadion en die ondersteuning wat Bafana gehad het, maar in die tweede helfte het ons gewys ons kan sokker speel.” Bafana het die meeste balbesit geniet en ook die meeste geleenthede gehad om doele aan te teken. Spelers soos Percy Tau en Kermit Erasmus kon dit egter nie regkry nie. Die Bafana-breier, Molefi Ntseki, sê sy span het die oorwinning behaal danksy goeie verdediging. Ntseki sê: “Ons moet onthou, nadat ons teruggekeer het van Ghana, was die spelers se bene nie so vars nie. “Ek dienk die aanval het daaronder gely, maar vanuit ’n verdedigingsoogpunt was dit goed.”