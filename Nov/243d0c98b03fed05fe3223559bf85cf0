SABOTASIE. Dit was gister op almal se lippe nadat treine weer op Kaapstad Stasie gebrand en totale chaos regdeur die Kaap veroorsaak het. Vingers is na gangsters en security guards gewys. Gisteroggend 02:20 het ’n treinwa op platform 10 begin brand en nog een op platform 16. Die vlamme het gou versprei na ander platforms en altesame 18 waens is vernietig. Die laaste vlamme is om 04:53 geblus. Verdagtes Duisende pendelaars moes van ander vervoer gebruik maak om by die werk te kom. Die nasionale minister van vervoer, Fikile Mbalula, het gister by die stasie gesê sowat R61 miljoen se skade is aan die treine aangerig. “Vier verdagtes is ook op CCTV-kameras gesien. Die polisie en Prasa se sekuriteit werk tans daaraan om die skuldiges op te spoor. “Die mense wat die treine so aan die brand steek, moet nie net vir brandstigting nie, maar ook vir ekonomiese verraad aangekla word. “Dis gangsters wat betrokke is en ook mense wat vir sekuriteitsmaatskappye werk of gewerk het.” Hy het ook gesê daar is geen vete met die taxi-bedryf nie. Bonginkosi Madikizela, die Wes-Kaapse minister van vervoer, het gister op Kaapstad Stasie gesê dit lyk asof ’n sindikaat betrokke is. “Dit kan mos nie wees dat dit weer gebeur nie. Waar is die intelligensie van die polisie? Dit moet ’n sindikaat wees.” Oor die stappe vorentoe sê hy: “Ons moet ophou territoriaal wees. Ons moet ophou sê ‘dit behoort aan my en dit aan jou’. “Hierdie ding raak ons almal, veral die mense in die Wes-Kaap. “Ek kan dalk nie operasionele beheer hê oor die spoor nie omdat dit onder die na­sionale regering val. “Maar my intensie is om regtig in noue samewerking met die nasionale regering op te tree. Ek kan mos nie eenkant staan en sê dis nie my probleem nie.” Volgens ’n woordvoerder van Metrorail, Riana Scott, het brandweerpersoneel gespook om die brand te blus. “Geen beserings is aangemeld nie en die meeste platforms is nog vol wrakstukke en water.” Dienste is gisteroggend opgeskort, maar sommige platforms is later weer oopgemaak. Vervolg Dan Plato, burgemeester van Kaapstad, het in ’n verklaring gesê hy wil aan pres. Cyril Ramaphosa skryf en vra dat die Valke die saak moet ondersoek. “Oor die afgelope drie jaar is 140 treinwaens uitgebrand. “Geen persoon is nog vervolg nie. Net een persoon is geestelik versteurd verklaar. Die polisie faal die mense van die stad.” Hy het gesê die moontlikheid dat sindikate betrokke is by die voorvalle kan nie uitgesluit word nie. “Dis ’n skok en ’n tragedie wat aangaan.” Die brand kom as ’n dubbele gatslag vir pendelaars nadat die Congress of Democratic Taxi Associations (Codeta) aangekondig het taxi-geld styg op 1 Desember met R1. Met die treindiens wat erg geknou is weens die brande, gaan derduisende pendelaars nie juis ’n ander keuse hê as om die R1 ekstra te betaal nie. Codeta sê in ’n verklaring hoë petrolpryse het hom genoodsaak om taxi-geld te verhoog.