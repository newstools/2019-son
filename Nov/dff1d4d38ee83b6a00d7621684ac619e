TJOEP-TJOEPSTIL. Verskeie prominente Moslem-besigheidsmanne is die afgelope vier jaar ontvoer. Mohammad Noor Karriem (64), ’n besigheidsman wat Giant Hyper besit, is op 23 September voor sy besigheid in Epping ontvoer. Tot nou is daar geen woord oor wat van hom geword het nie. Karriem is die sesde prominente besigheidsman wat die afgelope vier jaar ontvoer is. Maar ’n sluier van geheimsinnigheid is getrek oor hoe die ondersoek na sy ontvoering verloop. Gerugte wil dit hê dat sy kidnappers ’n losprys van R20 miljoen eis. Niemand kan of wil dit bevestig nie. Kol. Andrè Traut, ’n polisiewoordvoerder, sê hulle kan nie veel oor hulle ondersoek bekend maak nie. “Ons ondersoek is in ’n sensitiewe sta­dium en ons wil tans nie enige iets sê wat dit in die wiele kan ry nie,” was Traut se kort kommentaar. Onderhandel ’n Jaar gelede is Liaqat Parker, ’n vriend van Karriem, ook ontvoer. Parker is vrygelaat nadat privaat ondersoekers vir sy vrylating onderhandel het. Dan Plato, die destydse minister van gemeenskapsveiligheid, het tóé gesê Parker se vrylating is bewerkstellig nadat sy familie ’n groot bedrag betaal het. Die Parker-familie het die stelling ontken. In Oktober 2016 is Naushad Deshmukh Khan (46), die eienaar van die klerewinkel Khan’s, voor sy besigheid in Hadji Ebrahim-singel in Belgravia, Athlone, ontvoer. Hy is twee maande later opgespoor waar hy in die strate van Thornton rondgedwaal het. Ook in sy geval is gegis dat sy ontvoerders ’n losprys vir sy vrylating geëis het, maar of so ’n losprys ooit betaal is, is nooit bevestig nie. Son op Sondag het ’n draai by Khan se besigheid in Belgravia gaan maak. Hy was nie daar nie. ’n Versoek vir ’n onderhoud is by een van sy werkers gelaat, maar die besigheidsman het nooit van hom laat hoor nie.