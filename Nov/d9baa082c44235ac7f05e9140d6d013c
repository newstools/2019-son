JY MOET môre ’n draai gooi by Danya se Care Pack Drive. Dis van 11:00 tot 14:00 in die Kasselsvlei Community Health Centre in Bellville-Suid. Die vlogger Danya Goosen, oftewel Sipping T with D, se hart klop warm vir haar gemeenskap. Die 27-jarige enkelma van Elsiesrivier deel gereeld op Instagram lewensraad uit. Danya wil met haar Care Pack Drive noodsaaklike items vir ma’s en hulle babas insamel. Sy beoog om die pakkies by plaaslike daghospitale af te lewer. Só sal behoeftige ma’s en babas voorsien word van pakkies met items wat hulle broodnodig het. Danya vra dat jy diep in jou hart moet delf en ’n bydrae tot die Care Pack Drive moet maak. Sy sê: “Ons het verskeie bokse vir elke item op die lysie. “Jy kan enige iets bring – maternity sanitary pads vir mammies, seep, tandeborsels, ’n waslap ... Bring net wat jy kan. Jy kan ook kontant skenk.” Hierdie is die tweede Care Pack Drive wat vanjaar gehou word. Ná die vorige een vroeër hierdie jaar is die Care-pakkies aan die Elsiesrivier Daghospitaal geskenk. Dié keer sal die Kasselsvlei Kliniek die begunstigde wees. Danya sê hierdie keer sal daar ook ’n thrift store op site wees. Sy sê: “Mense kan ook werksklere vir vroue skenk. “Dit sal dan geskenk word aan minderbevoorregte vroue wat nie die gepaste drag vir ’n werkonderhoud het nie. “As jy boeke of speelgoed het, kan jy dit ook saambring. Dit sal gebruik word om ’n klein hoekie vir kinders in die kliniek te skep. “Ons het ook spesiaal gemaakte sakke wat R100 elk kos. Mense wat die veldtog wil ondersteun, kan ’n sak koop. “Ons vul dit dan met items. Die mammie kan die sak ook her­gebruik.”