OUDTSHOORN. – Gaan die vermoorde soldaat se vrou getuig of nie? Dis die vraag op almal se lippe in afwagting op die hervatting van die moordverhoor van Preston Titus. Die saak is vroeg in September tot vandag uitgestel omdat die soldaat se vrou, Magdaleen (42), siek geword het. Preston se lyk is op 2 Desember 2017 met 27 steekwonde in die slaapkamer van die egpaar se huis by die Infanterieskool in Oudtshoorn gekry. Daar was geen gedwonge toegang tot die huis nie. Magdaleen en haar mede­beskuldigdes – Natasha Stuurman (38), Justice Mooi (30) en Masithembe January (23) – word aangekla van moord met voorbedagte rade en regsverydeling. Aangevra Adv. Chris van der Vijver, die staatsaanklaer, het laas die staat se saak in die binneverhoor gesluit met getuienis deur dr. Herman Kruger, ’n spesialis van die Oudtshoorn Hospitaal. Die binneverhoor is deur Mooi se regsverteenwoordiger, adv. Stoffel Prinsloo, aangevra. Hierna het Mooi getuig sowel as Magda­leen se gewese motorbestuurder, Sixabiso Klip (23). Klip is reeds op 19 Januarie 2018 in die streekhof in Oudtshoorn 15 jaar tronkstraf opgelê vir sy aandeel aan die moord. Mooi het volgehou hy was nie die aand van die moord in die egpaar se huis nie. Hy het beweer die moord is gepleeg deur ’n man wat hy nie ken nie. Klip het getuig dat hy net Magdaleen se opdragte uitgevoer het. Die saak dien voor regter Nolwazi Boqwana. Die hofverrigtinge begin 10:00.