SALDANHA. – Dit voel soos ’n dood in die familie. Só beskryf menige Weskusser die nuus dat ArcelorMittal Saldanha, alombekend as Saldanha Staal, sy deure gaan sluit. Dié skoknuus het rimpelings deur die hele streek gestuur. Met die feestyd op hande is Snacktime en Boney M die laaste ding op Weskussers se mind. Die finansiële doodsengel het aan die Weskus se deur kom klop. Nie net is die toekoms donker vir nagenoeg 900 Saldanha Staal-werkers nie, die poste van sowat 100 kontrakteurs wat oor die jare heen hulle brood en botter by Saldanha Staal verdien het, is ook nou in gedrang. Dit is ’n katastrofe, sê Shanah Damonse, voorsitter van die Weskus Sakekamer, wat uit sowat 300 besighede bestaan. Damonse sê niemand kan voorspel watter impak die sluiting van Saldanha Staal op die ganse streek se sakesektor sal hê nie. “Ons praat hier van duisende, duisende mense wat deur die sluiting van Saldanha Staal geraak gaan word. “Hierdie ramp gaan die hele Weskusstreek se ekonomie op die agtervoet plaas en die ander parastatals in die streek sal nie ál die mense kan akkommodeer wat hulle werk verloor het nie. “Ons gaan met ArcelorMittal vergader. Hulle moet aan ons verduidelik hoekom daar g’n ander uitweg is as om Saldanha Staal se deure te sluit nie,” aldus Damonse. Een so ’n kontrakteur wat sy deure heel waarskynlik sal moet sluit, is Garth Duncan van GHN Electrical. Duncan sê dis ’n sware, sware dag vir hom. Duncan was 20 jaar ’n kontrakteur by Saldanha Staal, waar hy verantwoordelik was vir die beligting van die aanleg. “Sowat 90% van my maatskappy se werk was van Saldanha Staal afkomstig. “Oor die jare het ons ’n goeie werkverhouding met hulle gehad, maar wat nou gebeur het, is niks lekker nie. “Daar is meer as 100 kontrakteurs wat werksaam was by Saldanha Staal. Wat van hulle werkers en hulle gesinne? “Ons moes ons werkers inlig dat daar nie meer werk vir hulle is nie. Hierdie is ’n groot tragedie.” Die Khoisan Defiance Campaign se Sammy Claassen sê hulle gaan nie sonder ’n fight lê nie. “Daar is baie op die spel,” sê Claassen. “Mense het verantwoordelikhede ten opsigte van hulle gesinne en bonds wat betaal moet word. Kan die regering dan nie met ’n bailout na vore kom nie? “Oor die jare het die aanleg die ekostelsel vernietig waar dit geleë was en ons lug besoedel. “Nou wil hulle net toemaak en hulle gemors agterlaat?” Volgens Claassen gaan hulle Dinsdag voor die staalaanleg picket. Son op Sondag verstaan dat Saldanha Staal-werkers se lippe gezip en hulle verbied is om met die media te praat. Volgens een van hulle hoop hulle egter nog dat hulle benarde situasie beredder kan word. “Maar daar is klaar aan ons gesê dat selfs ’n miracle nie die aanleg gaan red nie. Die koste is te veel om die plant te bedryf. “Die elektrisiteit alleen beloop R150 miljoen ’n maand en cheaper staal word uit China ingevoer ... Dinge lyk nie goed nie. “Die ouens sit maar ’n front voor en lyk cool op die site, maar in die stilte worry almal oor hoe hulle brood op hulle gesin se tafel gaan sit as die plant toemaak.” Ethne Lawrence, woordvoerder van die Saldanhabaai Munisipaliteit (SBM), sê hulle staal hulle vir ’n groot ekonomiese knou vir die streek. Volgens Lawrence kyk die SBM tans hoe hy ’n rol kan speel om die blow te soften. “Die SBM werk nou saam met die Wes-Kaapse departement van ekonomiese ontwikkeling en toerisme, plaaslike sakekamer en sake­organisasies. “Dié rolspelers, sowel as ArcelorMittal Saldanha, gaan vergader om die SMME’s (klein, medium en mikro-ondernemings) en individue te identifiseer wat die meeste geraak gaan word en te kyk na ondersteuningsmaatreëls vir ondernemings in nood.” Intussen hoop talle wat vir hulle inkomste van die staalbedryf afhanklik is, dat dié net ’n bluff van ArcelorMittal Saldanha is om finansiële ondersteuning van die staat te kry. Menige hoop dit is net ’n nagmerrie wat somehow ’n happily-ever-after-uitkoms gaan hê.