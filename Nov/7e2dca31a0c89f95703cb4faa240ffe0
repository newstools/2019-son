IN ’N jaar waar daar so baie spelers hand opgesteek het, is dit beslis ’n moeilike taak om te besluit wie Suid-Afrika se rugbyspeler van die jaar moet wees. SA Rugby het laas week soos gewoonlik ’n versoek aan rugbyskrywers gerig om hulle beste speler in verskillende kategorieë van die jaar te kies. Pieter-Steph du Toit is welverdiend vir die afgelope twee jaar as die SA speler van die jaar bekroon. Die kersie op die koek vir die hardwerkende Bok-flank was toe hy ook as Wêreldrugby se speler van die jaar aangewys is. Dié toekenning het gekom ’n dag nadat Suid-Afrika die World Cup in Japan gewen het. Benewens die speler van die jaar-toekenning het Rassie Erasmus met die louere as die coach van die jaar weggestap. Die Bokke is ook as span van die jaar aangewys. Cheslin Kolbe was een van die spelers wat ook vir die speler van die jaar-toekenning benoem was. Die 26-jarige boorling van Kraaifontein het met skitterspel vorendag gekom. Hy het ’n besonderse toernooi beleef en ongelooflike drieë gedruk. Niemand sou verras gewees het as dié blitsbuks met die toekenning as speler van die toernooi weggestap het nie. Die SA speler wat egter die grootste impak by die wêreldskouspel gemaak het, is Makazole Mapimpi. Die 29-jarige spoedvraat van Mdantsane in die Oos-Kaap is die eerste SA speler in die geskiedenis wat daarin kon slaag om ’n drie in die eindstryd van ’n World Cup te druk. Sedert hy sy buiging vir die Bokke in Junie 2018 gemaak het, het hy ongelooflike vordering as ’n speler op internasionale vlak gemaak. Die oudleerder van Hoërskool Jim Mvabaza in King William’s Town het al deur moeilike tye in sy lewe gegaan. Hy het nie net sy ma op ’n jong ouderdom in ’n motorongeluk verloor nie, maar ook sy broer, wat hom doodgeskok het. Ten spyte van dié terugslae in sy lewe, het Mapimpi bo alles uitgestyg en hom in ’n kort tyd as een van die beste vleuels in die wêreld gevestig. Saterdag was hy weer een van die groot uitblinkers vir die Barbarians teen Fidji in ’n kragmeting op Twickenham in Engeland. Sy twee drieë het sy getal drieë in 15 toetse na ’n ongelooflike 16 opgeskuif. Dít wil gedoen wees. Niemand sal dus kla as die nederige spoedvraat vanjaar as Suid-Afrika se speler van die jaar aangewys word nie.