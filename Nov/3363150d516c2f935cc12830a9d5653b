DIE rugbybloed vloei dik in die are van Salmaan Moerat. Die 21-jarige slot van die Stormers kom uit ’n rugbymal familie. Moerat se pa, Nazeem, was op sy dag ’n WP-, Boland- en Saru-flank. Moerat is ’n voormalige kaptein van die WP se Cravenweek-span, en die SA Skole- en SA o. 20-span. Hy het dus tjops as ’n natuurlike leier. Moerat het verlede jaar sy debuut vir die Stormers gemaak. Hy het sedertdien reeds ag keer vir die Kaapse franchise uitgedraf. Hy is egter vanjaar geteister deur beserings. Hy was langs die kantlyn weens harsingskudding en ’n gebreekte neus. Dit het sy vordering tydelik gekniehalter. Son het in die week by Moerat se familiewoning in die Paarl met hom oor sy loopbaan gaan gesels. Hy is besig met voorseisoense voorbereiding by die Stormers. Dis onder die wakende oog van die span se nuwe coach, John Dobson. Dié reus wat 115 kg weeg en 2 m lank is, sê: “Ons is nou in ons tweede blok van pre-season. “In die eerste blok het ons hoofsaaklik gefokus op gym-werk en kondisionering, maar ons sal nou meer bal-georiënteerd wees. “Die beserings was ’n bietjie frustrerend vanjaar, maar in die Currie­beker het ek meer gespeel. “Die opwinding daarvan om konstant op die veld te wees, het ek definitief gemis.” Dié voormalige leerder aan Paarl Boys High is opgewonde daaroor dat Dobson nou die leisels by Robbie Fleck oorgeneem het. Moerat sê: “Persoonlik dink ek Dobbo is ’n baie goeie keuse. Baie van die spelers het die laaste paar jaar saam hom gewerk. “Die tipe rugby wat Dobbo verkies, is opwindend en dit pas perfek by die unie se beeld. “Ek sien uit daarna om onder hom, Norman Laker en Dawie Snyman te speel.” Noudat Eben Etzebeth vir Toulon gaan speel, het Moerat ’n gulde geleentheid om homself as die Stormers se eerstekeuse-slot op nr. 4 te vestig. Hy sê: “Ja, ’n paar manne, soos Eben, verlaat die Stormers en dit maak deure oop vir jonger spelers soos ek. “Ek wil graag my plek in die span sement en waarde tot die span toevoeg. “Bygesê, Eben het groot skoene om vol te staan, maar ek sien daarna uit om my stempel by die Stormers af te druk.” Noudat Etzebeth weg is en Pieter-Steph du Toit die afgelope jaar of twee uitsluitlik op nr. 7-flank speel, is die Stormers se slot stock skielik nie meer so gesond soos dit vroeër jare was nie. Moerat en JD Shickerling sal waarskynlik Dobson se eerstekeuse-slotpaar wees, met Chris van Zyl as backup. Moerat sê hy het die laaste paar jaar baie by Etzebeth en Du Toit geleer. Hy sê: “Daai twee manne is baie professioneel. Ek kyk regtig op na hulle. “Pieter-Steph gee altyd alles op en van die veld. Ek sal nou graag Eben se rol as enforcer wil oorvat.” Vir ’n man wat al sy hele loopbaan lank ’n leier is, is die Stormers se kapteinskap seker in sy visier, of hoe? Moerat sê: “Ja, ek moet erken, ek sou graag eendag die unie en die franchise wil lei, maar vir nou het ons in Siya (Kolisi) ’n inspirerende leier wat ’n great job doen. “Vir nou is dit beter vir my om op my spel te fokus en waarde toe te voeg.” Hy gee toe dat hy daarvan droom om die Groen-en-goud te dra. “Ek het natuurlik drome om vir die Bokke te speel, maar dit sal kom wanneer ek my plek in die Stormer-span gesement het en week na week perform. “Almal wil internasionale rugby speel. Ek ook.”