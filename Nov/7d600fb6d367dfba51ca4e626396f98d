DIE moord op Ralph Lombard (28) van die woonbuurt Sun City in Sir Lowry’s Pass Village het skokgolwe deur die gemeenskap gestuur. Lombard is Sondagaand in die Helderberg Hospitaal dood nadat hy die middag met ’n mes in sy bors en kop gesteek is. ’n Deel van die mes se lem het in sy kop afgebreek. Kol. Andrè Traut, ’n polisiewoordvoerder, sê ’n man het hom Sondag omstreeks 22:45 aan die polisie oorgegee. Die verdagte sal binnekort in die landdroshof in Somerset-Wes verskyn. Woordewisseling Dis nog onseker wat die oorsaak van die moord was. Mense op die toneel het bespiegel dat daar ’n woordewisseling tussen ’n groep jong mans en Lombard was. ’n Vrou wat anoniem wil bly, sê sy het gesien hoe dié mans met messe in die straat af hardloop, met Lombard agterna met ’n gholfstok. Hulle het in die rigting van die stasie gehardloop. Toe sy weer sien, het die oorledene teruggekom en op die sypaadjie gaan sit. Daar was bloed aan sy T-shirt en bloed het van sy kop af gestroom. Toe sien sy dat ’n stuk van die lem nog in Lombard se kop vassit.