DIE staatmaker-kolwer Emmanuel Koll is goud werd vir Gelvandale. Hy het dié naweek weer sy waarde bewys toe hy sy span se groot uitblinker was in ’n Premierliga-wedstryd teen Motherwell. Danksy ’n stewige kolfbeurt deur Koll het Gelvandale die wedstryd naelskraap met een paaltjie gewen. Koll, wat op nommer vyf gekolf het, het in Gelvandale se beurt van 135/9 die pas aangegee met ’n beurt van 45 lopies van net 43 balle. Hy het drie viere en twee sesse geslaan vir ’n strike rate van 105. Motherwell het eerste gekolf en 134 lopies in 39.3 boulbeurte aangeteken waarop Gelvandale die totaal in 38.2 boulbeurte verbygesteek het. Koll is goed bygestaan deur die aanvangskolwer Romario Baartman, wat 37 lopies aangeteken het. Hy het 84 balle getrotseer. Koll het pas teruggekeer van Engeland, waar hy die lopies vir die klub Wal­shaw laat vloei het. In Motherwell se beurt het Sinethemba Slwana en Asemahle Mbali die beste met die kolf gevaar. Plattrek Hulle het onderskeidelik 36 en 31 lopies aangeteken. Geeneen van Gelvandale se boulers het meer as een paaltjie platgetrek nie, maar vir Motherwell het Nelson Setimani goed geboul en 2/34 in 9 boulbeurte platgetrek.