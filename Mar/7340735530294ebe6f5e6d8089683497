DIE twak is nat van die ANC in die Oos-Kaap en hy regeer­ die provinsie soos die Soviet Union van ouds. Só het dr. Ivan Meyer, die DA se federale adjunk-voorsitter en Wes-Kaapse minister van finansies, Woensdagaand op ’n gemeenskapsvergadering in Bethels­dorp se stampvol gemeenskapsaal gesê. Edmund van Vuuren, DA-LPW en kiesafdelingleier in die noordelike gebiede en DA-raadslid in die Nelson Mandelabaai; Rano Kayser, kiesafdelingvoorsitter in die noordelike gebiede; Geor­gina­ Faldtman; Jonathan­ Lawack en Helga van Staaden, ook DA-raadslede in die Metro, het hulle by Meyer­ aangesluit. Meyer sê die onbevoegde ANC het ’n Berlin­ Wall tussen hul korrupte cadres en die arm mense van die provinsie gebou, en het boonop die afgelope 25 jaar ’n “dis nou ons tyd om te eet”-benadering. Hy het verduidelik hy het familie in Bethelsdorp en dis een van die redes hoekom hy besluit het om die inwoners van die Northerns toe te spreek. Volgens hom het die mense van die Northerns, veral Bethelsdorp, nooit geloof in die DA verloor nie en is dít hoekom die DA binnekort weer in die Nelson Mandelabaai aan bewind sal wees. Een van die hoogtepunte was toe Meyer op sy knieë gegaan het om die verskil tussen die DA en ANC duidelik te maak. “Die ANC sit in stoele en slaap, terwyl die DA mense dien.” Hy het ook die DA se suksesse as regerende party in die Wes-Kaap bespreek en die party se verkiesingsbeloftes vir die nasionale verkiesing op 8 Mei herhaal. Verandering Volgens hom sal ’n nasio­nale­ DA-regering korrupsie uitroei, ’n eerlike en profes­sionele polisiediens daarstel, gelyke toegang tot jobs ver­seker, die landsgrense be­veilig en die lewering van basiese dienste bespoedig. “Op 8 Mei het julle die geleentheid om die ANC se ligte in die provinsie af te skakel en die ligte vir jul families, kinders en hul toekoms aan te skakel. “Gebruik die geleentheid om vir die DA te stem en verandering in Suid-Afrika teweeg te bring. “Dieselfde verandering wat gesien kan word waar die DA in die Wes-Kaap en in munisipaliteite soos Midvaal, Tshwane, Johannesburg en Kouga regeer. “Suid-Afrika staan voor ’n kruispad en ons moet nou die land red deur vir die DA te stem. “Die 8ste Mei is eintlik ’n referendum oor Suid-Afrika se toekoms.” Meyer het gister die Kouga-munisipaliteit se munisipale rede bygewoon. Vandag gaan hy van deur tot deur na Northerns-inwoners.