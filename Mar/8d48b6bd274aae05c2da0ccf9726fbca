’N VEROORDEELDE bedrieër se teenwoordigheid in die Baaise raadsvergadering het gister tot ’n helse fight gelei. Die ANC, sy makkers en die opposisiepartye het mekaar omtrent ingevlieg. Bongo Nombiba, die ANC-raadslid in wyk 20, is in April verlede jaar tot vyf jaar tronkstraf gevonnis vir bedrog en geldwassery waarby R20 000 betrokke was. In Julie is borgtog van R2 000 in die Baaise handelshof aan hom toegestaan hangende die uitslag van sy petisie om verlof tot appèl. Dis gerig aan die regter­president van die hoog­geregshof in Grahamstad. Misluk Sy aanvanklike appèl­aansoek is in Junie in die handelshof in Port Elizabeth van die hand gewys. Nombiba se appèlaansoek in die Grahamstad-hof het toe ook misluk, waarna hy hom tot die appèlhof in Bloemfontein gewend het. Vrydag het regter Azhar Cachalia en waarnemende regter Daniel Dlodlo gevind daar is geen spesiale gronde om sy appèl toe te staan nie. Die raadslid is toe beveel om na die St. Albans-tronk in die Baai terug te keer om sy vonnis uit te dien. Op gister se raads­vergadering is daar eers et­like ure lank gedebatteer daaroor of Nombiba in die raadsaal mag wees. Talle koukusvergaderings is selfs gehou. Volgens die DA, PA en ACDP sou die vergadering onwettig wees as Nombiba sou bly omdat enige punte waarvoor Nombiba stem, nie wettig sou wees nie. Morné Steyn van die DA het gesê: “Die wet is duidelik. As iemand aan ’n misdaad skuldig bevind word, mag hulle nie in die raadsaal wees nie. Enige besluite wat dus nou geneem word, sal ongeldig wees.” Die ANC-raadslid Andile Lungisa het weer gesê Nombiba gaan mos nog die saak verder vat. “Ons is nie die hof nie. Ons is ’n raad met 120 lede.” Marlon Daniels van die PA het ook die debat gejoin. Daniels het gesê hy het Nombiba se hofbeslissing via WhatsApp aan die stads­bestuurder, Peter Neilson, gestuur. “Ek wil nie hê ons moet tyd mors nie. Die gevolge is groot en ons het belangrike sake om mee te deal,” het hy verduidelik. Nombiba het vanselfsprekend volgehou hy bly ’n raadslid. Die speaker, Buyelwa Mafaya (ANC), en Neilson het in die raadsaal gesê hulle het nog geen aanduiding van die ANC gekry dat Nombiba nie meer ’n raadslid is nie. Neilson het einde ten laaste toe maar regsadvies ingewin. Luidens ’n brief van Ed Murray van die regsfirma McWilliams & Elliott het Nombiba vanaf die beslissing van die appèlhof 15 dae om by die grondwethof daarteen te appelleer. Hy het dus tot 12 Maart nog ’n laaste kans om uit die tjoekie te bly. “Totdat sy laaste kans om te appelleer verby is, is hy op raadsvergaderings nog in staat om as ’n raadslid te stem.” Trevor Louw en Neville Higgins, die voormalige Baaise raadslede wie se verlof tot appèl verlede week in die hooggeregshof van die hand gewys is, was nie gister op die raadsvergadering nie. Die DA het die twee se lidmaatskap beëindig nadat hulle op ’n raadsvergadering in September laas jaar hul rug op die party gedraai het. Drama Higgins was die raadslid in wyk 37 en Louw in wyk 35. Buite die raadsaal was daar ook drama. ’n Groot groep verbonde aan small and medium-sized entities het betoog. Die ontevredenes wil antwoorde hê oor wanneer hulle die geld gaan kry wat die munisipaliteit hulle skuld vir projekte en dienste gelewer.