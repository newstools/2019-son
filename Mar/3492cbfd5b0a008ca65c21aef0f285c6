ALLE paaie lei vandag na die Touwpark­rugby­veld in Touwsrivier vir die jaarlikse rieldansfees. Die Touwsrivier-blaasorkes en die Breedevallei-munisipaliteit het saam gewerk aan die reëlings. Die rieldans-kitaarspeler en sanger Boeta Gammie van Calvinia sal as gaskunstenaar optree. Volgens Gustav Marries van die reëlings­komitee gaan ongeveer 20 rieldansgroepe van heinde en ver na dié klein dorpie kom om lekker in die stof te dans. Groepe soos die Boesmanland Bitterbessie-trappers, G.B. Batt Akkedissies, die Griekwa Knersvlakte Rieldansers van Vredendal en die Betjies van Betjiesfontein sal hul rieldansvaardighede kom wys. Verskeie kosstalletjies sal die honger mae van die allerlekkerste snoeperye voorsien. Die fees begin halftien, wanneer die rieldansgroepe met musiek­begeleiding van die Herlewingsentrum op die hoek van Oos- en Loganstraat na die venue gaan stap. Toegang beloop R20 vir volwas­senes en R10 vir leerders en motorvoertuie. Lucky draws en ander vet pret soos face-painting en haarkleursproei gaan ook deel uitmaak van die feestelikheid.