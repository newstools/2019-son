’N VUISGEVEG tussen Schalk Brits en Akker van der Merwe het Saterdag se Superrugby-wedstryd tussen die Bulls en Sharks ontsier. Die Bulls het die wedstryd in die 78ste minuut met ’n sterk skrum beklink nadat ’n strafskop teen die Sharks toegeken is. Handré Pollard het die bal deur die pale gestuur om die Bulls met 19-16 te laat wen. Brits en Van der Merwe het mekaar in die 56ste minuut tydens ’n losskrum bygekom. Van der Merwe het met sy skouer teen Brits se kop vasgeduik waarna Brits hom met ’n linker bygekom het. Daarna het Van der Merwe teruggeslaan en al meer aggressief geraak met nóg regters. Die skeidsregter het daarna albei spelers met rooikaarte van die veld gestuur. Vir Van der Merwe was dit dalk ’n geval van opgekropte emosie omdat die aanduidings daar is dat Brits, en nie hy nie, die Springbokspan na die Wêreldbeker-toernooi gaan haal. Die kanse is goed dat albei spelers uitgewys gaan word en skorsings in die gesig kan staar – iets wat nie een van die twee spanne in dié stadium kan bekostig nie. In enige wedstryd is ’n wen ’n wen, maar die Bulls se afrigter, Pote Human, sal allermins beter slaap nadat hulle deurgeskraap het. Die harde werklikheid is dat die Bulls selde na ’n wenspan gelyk het en dat die Sharks op die aanval veel gevaarliker was. Boonop het die Sharks se losskakel, Robert du Preez, drie skoppe pale toe verbrou wat hy normaalweg nie sou mis nie. Lukhanyo Am is vir sy skitterspel welverdiend as speler van die wedstryd aangewys. Puntemakers: BULLS – drieë: Jesse Kriel; doelskop: Kriel; strafdoele: Handré Pollard (4). SHARKS – drieë: Dan du Preez, André Esterhuizen; strafdoele: Robert du Preez (2).