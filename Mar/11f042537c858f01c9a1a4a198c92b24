DIS sekerlik ’n goeie ding dat daar nie juis statistieke op rekord of in die argiewe is van Kaapse sokker­legendes soos Calvin “Mkhonto” Petersen nie. Wees verseker, dié syfers sal deesdae se strikers se oë beslis laat rek – want só dodelik was Petersen voor die doelhok in sy heyday. Selfs in sy amateurdae vir Sea Point Swifts in Bonteheuwel het Petersen reeds waves gemaak saam met ander groot geeste soos Wil­liam “Pele” Anderson, Carl “Kallie” Solomons, Kevin Valentine en Mogamat de Goed. Sy oog vir doele het ook gevolglik klubs soos Cape Town Spurs, Maritzburg United, Bush Bucks en Moroka Swallows laat spring om sy dienste te bekom. Selfs die sokkerpubliek in Oostenryk was destyds bewus van Mkhonto se doelvernuf tydens sy loan spell oorsee. Petersen is ook die eerste kaptein van Bafana Bafana onder “Screamer” Tshabalala. Petersen (57) het destyds dié bynaam van die Bucks fans gekry. Hulle sê dit was oor sy vermoë om soos ’n spies in die hart van die opposisie se verdediging te penetreer en hulle oop te vlek op pad na die doelhok. Bush Bucks is ook ’n klub waar “Michael Jackson (MJ)”, Petersen se ander (Kaapse) bynaam, groot sukses behaal het en goeie herinneringe het. Hy het dié naam nou nie juis gekry vir sy moonwalk moves nie, maar wel vir sy hairdo – die afro. Petersen meen sy sukses sou nie moontlik gewees het as dit nie vir al die mense van sy Bonteheuwel-gemeenskap was nie. “Mense soos Mr. Mitchell, Melly Baard, Mr. Jacobs ... Dit was hulle wat die grondslag gelê het en ’n rol in my sukses gespeel het,” verduidelik Petersen. “Hulle het ons aangemoedig om van die strate af te bly en sokker te speel,” het Petersen verder verduidelik. Petersen onthou nog hoe van die inwoners van Bonteheuwel ’n groot ophef gemaak het as hy terugkeer na die Bontas. “Daar was ’n sterk bond met die fans, want hulle kon met jou identify. “Hulle het hul helde elke week kom ondersteun – rain or shine, jy weet. Dit was magic vir ons as spelers en vir hulle as fans. “Dis vir my familie en die mense van Bonteheuwel vir wie ek gespeel het. “Ek het ’n verskriklike soft spot vir Bonteheuwel en vir sy mense. “Ons het in die apartheidsera swaar gekry en die feit dat van ons dit gemaak het met al die odds teen ons gestack, was ’n big deal vir hulle ook. “Ons het fearless sokker speel. Ons het dissipline gehad en was self-motivated,” voeg hy by. Petersen is deesdae ’n scout vir die Suid-Afrikaanse Sokkervereniging en hy help ook ’n Derdeliga-span uit. Voltooi “Ek sal nooit vergeet wat my ma vir my destyds gesê het nie: ‘My kind, moet nooit jou respek vir enige iemand verloor nie. En natuurlik, moet nooit vergeet waar jy vandaan kom nie.’ ” Petersen het ook sy derde Kaapstad-fietstoer onlangs voltooi. Hieroor sê hy net: “Dit was challenging met die sterk wind.” .