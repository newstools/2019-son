VIER mense wat deur die Valke gearresteer is, was Dinsdag in die Vredenburg-landdroshof voor op klagte van korrupsie en bedrog. Sinenhlanhla Buthelezi (26), Mariam Abdullah Majiet (26), Samantha Christal Hughes (40) en Kgomatso Comfort Masindi (37) is nie gevra om te pleit nie. Die Valke se eenheid wat ernstige korrupsie ondersoek, het hulle in Kaapstad, Jeffreysbaai en Port Elizabeth aangekeer. Die vier word verbind met ’n misdaad­sindikaat wat bedrog gepleeg het met die uitreiking van padwaardigheidsertifikate vir motors. Voertuie uit die Wes-Kaap is glo in Jeffreysbaai en PE vir omkoopgeld padwaardig verklaar sonder om deur ’n toets te gaan. Die vier is op borgtog van R20 000 elk vrygelaat. Die saak is tot 25 April uitgestel.