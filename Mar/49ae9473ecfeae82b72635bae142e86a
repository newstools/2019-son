’N TIENERLAITIE (16) wou nie taxi-geldbetaal nie – en dit het hom sy lewe gekos. Volgens AO Alwin Labans, ’n polisiewoordvoerder, het die noodlottige voorval gister 08:30 in Van Vuurenstraat, Bethelsdorp, plaasgevind. “Die taxi-drywer (47) het in Standfordweg stilgehou en ’n 16-jarige seun het uit die taxi geklim sonder om te betaal. “Hy het geweier om te betaal en het ’n vuurwapen op die guardjie en die drywer gerig,” het Labans gesê. Gestaan Volgens die polisie het die taxi-bestuurder toe sy gelisensieerde vuurwapen uitgehaal en twee skote afgevuur terwyl die verdagte weg­gehardloop het. Die tienerseun is in die rug getref. Hy het aan sy wonde beswyk sowat 500 m van waar die taxi gestaan het. Labans het gesê die polisie ondersoek ’n moordsaak. Volgens hom kan die slagoffer se naam eers bekend gemaak word nadat sy naasbestaandes in kennis gestel is van sy dood. Noeleen Moodley van die polisie se sektor 2 in Bethelsdorp het gesê hulle inligting dui daarop dat die verdagte die mense in die taxi wou beroof. Nadat hy ’n vuurwapen op die taxi-bestuurder gerig het, het die drywer sy eie wettige vuurwapen uitgehaal en geskiet. “Die outjie het met beserings en al nog ’n ent straatop gehardloop voordat hy neergeval het.” Moodley het gesê daar is niks wat mense kan doen om hulself te beveilig nie, want die outjies wat taxi’s beroof, lyk dikwels onskuldig – totdat hulle hul guns uithaal. “Dit gebeur daagliks in Timothy Valley en Jacksonville dat taxi’s beroof word. “Ek sal taxi-drywers aanraai om liewer verby te ry as hulle sien ’n known criminal wil by die taxi inklim.” Farouk Jeptha, voorsitter van die Concerned Citizens of PE Metro (CCPEM), voel dis baie kommerwekkend dat passasiers se lewe in sulke situasies in gevaar is. “Soos ons verstaan, het die drywer gereageer nadat die verdagte sy lewe in gevaar gestel het. “Ons as die CCPEM het verlede jaar voorgestel dat oudreserviste en sekerheidsbeamptes op die IPTS-busse ontplooi word. Dit is in werking gestel. “Hoekom kan dit nie ook vir die taxi’s gedoen word nie? “Dan sal die pas­sasiers baie veiliger wees en voel.” ’n Lid van die Northern Areas Taxi Association het aan Son gesê hulle weet nog nie van die voorval nie en kan daarom nie kommentaar lewer nie.