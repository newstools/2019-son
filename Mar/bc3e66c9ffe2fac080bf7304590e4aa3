SPORT is een manier om kinders van die strate af te hou. Daarom doen die skoolgemeenskap van die Laerskool Elandsrivier alles in sy vermoë om sport onder die leerders in die gemeenskap te bevorder. Die skool is geleë op die plaas Kaaimansgat in ’n pragtige vallei naby die High Noon-berge en Villiersdorp. Harold Maans, die skoolhoof, sê hulle het ’n groot behoefte aan sportklere en -toerusting. “Ons leerders het ’n groot liefde vir sport en ons wil hulle graag help, maar ons het eenvoudig nie die geld om hulpbronne aan te skaf nie,” sê Maans. Relden Juries, ’n lid van die skoolbeheerliggaam, beklemtoon hoe groot die behoefte is en sê baie leerders kan nie eens skoolskoene bekostig nie. “Ons het dit goed gedink om ’n sangmiddag by die skool te hou om die nodige fondse in te samel waarmee ons die leerders wil help. “Die kinders hou baie van sport en dit hou hulle van die strate af. “Ons benodig desperaat hulp van barmhartige Samaritane wat die skool kan help met ’n borg.” Die skool se leuse is “Streef na wysheid, waarheid en kennis.” Gaskunstenaars Die konsert vind op 10 Maart plaas en kaartjies kos R30 vir volwassenes en R10 vir kinders. Die pret begin 15:30. Die gaskunstenaars is Divine Purpose, Cheryl Lottering, Mariska van der Berg, Jade Jerome Rhenier, Cheswyn Ruiters, Damian Titus, Angelo Adams en vele meer. Kontak Juries by 061 285 3535 of die skool by 028 050 2042 vir kaartjies of enige bydrae.