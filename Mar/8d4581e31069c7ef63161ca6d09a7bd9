DIE Sharks-senter Jeremy Ward is vir vyf weke geskors ná 'n gevaarlike duikslag in hul wedstryd teen die Bulls die afgelope naweek. Die Sharks het die wedstryd, waarin Ward 'n drie gedruk het, met 37-14 op Loftus Versfeld verloor. 'n Tugkomitee het bevind dat Ward die Bulls-vleuel Rosko Specman opgetel en kop eerste in die grond gedryf het. Ward is nie deur skeidsregter Marius van der Westhuizen op die veld gestraf nie, maar is later daarvoor uitgewys. Die tugkomitee sê so 'n oortreding regverdig gewoonlik 'n skorsing van 10 weke. "Ward se ouderdom, ervaring, die feit dat hy berou getoon en onmiddellik skuldig gepleit het, is egter in ag geneem," lui die verklaring. Ward se skorsing is toe verminder. Hy mag nou weer eers ná 19 April speel. - Stuff.co.nz