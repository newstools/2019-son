GRABOUW. – Daar was gister chaos op die N2 toe dit rubber bullets en klippe gereën het terwyl tyres brand. Inwoners het al verlede week gedreig hulle gaan hulle griewe oor dienste van die daghospitaal pad toe vat. ’n Groep ontevredenes het gister g’n geheim daarvan gemaak dat hulle die Wes-Kaapse minister van gesondheid, dr. Nomafrench Mbombo, blameer vir die sogenaamde gemors waarmee hulle opgeskeep sit nie. Son het laas week berig oor ’n klein groep inwoners en leiers wat voor die daghospitaal opgeruk het. Verdwyn Gister het die groep uit sy nate gebars. Die klompie ongelukkiges beweer die verkeerde medikasie word aan pasiënte gegee en pasiënte se lêers verdwyn. Die inwoners wil hê Mbombo moet haar gesig in hulle dorp wys en self hulle memo met klagtes ontvang. Leiers het al verlede week gedreig hulle gaan die klein dorpie tot stilstand bring as Mbombo nie uitstiek nie. Gister is dié belofte bewaarheid. Die betoging was so oproerig, inwoners kon nie gaan werk nie en leerders kon nie by die skool kom nie. Weens klipgooiery moes die N2-deurpad boonop gesluit word. Tydens die optog het die polisie met van die leiers probeer onderhandel. Hulle het glad nie belang gestel nie en het net aangehou sê hulle wil Mbombo in die dorp hê. Dinge het heeltemal handuit geruk en die polisie is met klippe bestook. Die polisie het rubber bullets na die skare geskiet om hulle te laat kalmeer. ’n Leier wat anoniem wil bly, sê ’n vorige keer “moes” hulle die verkeersdepartement afbrand om gehoor te word. Die leier sê: “Ons het reeds met die minister kontak gemaak. Sy is bewus van ons probleme. “By die hospitaal moet jy drie dae wag voordat jy gehelp word. “Al is jy nou siek, moet jy wag. Die minister minag ons. Sy wil nie hê ons moet weer sulke drastiese aksie neem nie.” Nog ’n inwoner voel: “Ons benodig ’n hospitaal wat 24 uur per dag operate. “Ons is die grootste plek in die Overbergstreek, maar ons moet ná ure na Caledon gaan. “Nomafrench moet nou ophou met haar attitude en ons help.” Volgens ’n boodskap wat in die sosiale media versprei is, sou Mbombo gisteraand aandui of sy Donderdag na Grabouw sal gaan. Die gemeenskap het gedreig­ hulle gaan aanhou betoog totdat Mbombo haar verskyning maak.