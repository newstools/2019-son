EEN was gewapen met ’n vuurwapen, een met ’n koevoet en een met ’n panga. Dié drie misbaksel-musketiers het gisteroggend vroeg besluit om ’n gastehuis in King­fisherlaan, Sardiniabaai, te beroof. Nou ondersoek die speurders van die polisie se Mountweg-groep ’n saak van huisroof. “Daar word beweer dat die klaer (23) ’n gas in dié huis was. Drie onbekende mans het hom omstreeks 02:00 wakker gemaak,” sê kol. Priscilla Naidu, ’n polisiewoordvoerder. Die klaer is met cable ties vasgebind en toe in die slaapkamer toegesluit. “Hy was hier vir besigheid met die eienaar van die gastehuis en het Woensdag van Pretoria af gekom,” verduidelik Naidu. Die verdagtes het ook by ’n ander cottage op die perseel ingebreek. Waarde Vyf TV-stelle, twee sel­fone, ’n klein bedrag geld en van die klaer se besittings het voete gekry. Die waarde van die gesteelde goedere moet nog vasgestel word. Toegang tot die cottage is verkry toe die badkamervensters verwyder is. Die Baaise polisie doen ’n beroep op werkers by winkels wat tweedehandse goedere koop om op die uitkyk te wees vir mense wat ’n buitelandse aksent het en TV’s wil verkoop.