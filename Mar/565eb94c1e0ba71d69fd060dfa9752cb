’N VERDAGTE (41) is vir ondervraging aangekeer in verband met die moord op iemand wie se lyk in ’n trollie in Lavender Hill ontdek is. ’n Verbyganger op pad werk toe het Woensdag omstreeks 07:00 op die lyk van die man afgekom. Dit was met plastieksakke en ’n klomp ander items in die inkopietrollie bedek. Luidens gerugte was daar ’n bloedspoor wat die polisie na ’n sekere adres gelei het. Kapt. FC van Wyk, ’n polisiewoordvoerder, sê die identiteit van die oorledene kon nog nie bevestig word nie omdat daar nog nie ’n formele identifisering gedoen is nie. “Die ondersoek gaan voort,” sê hy. Intussen het gerugte op sosiale media begin draai dat dit ’n opgekapte lyk in die trollie was. In een post op Facebook skryf iemand: “Dit is ’n cruel wêreld. “Om iemand op te sny, in ’n trollie te laai en nog sakke vol rommel op hom te gooi is aaklig.” Maar die polisie het nie gereageer op navrae oor die opkapgerugte nie. In ’n ander Facebook-inskrywing sê ’n man: “Arme Skullie was ook maar ’n harmless bra ... sallie ’n vlieg kon doodmaak nie.” Verder is dit ook nog nie bekend of die trollie wel deur die dooie man self gebruik is nie. Die polisie het ook nie gereageer op navrae oor die beweerde bloedspoor wat tot by ’n huis in Grindal-singel geloop het nie. Die afstand tussen Hilary- weg, waar die trollie ontdek is, en waar die bloedspoor glo begin, is tussen 800 m tot 1 km. Enige persoon met inligting oor die voorval word gevra om die Steenberg-polisiestasie te bel by 021 702 9000 of die Stop Misdaad-nommer 08600 10111.