DIE Bulls het Saterdag op Loftus Versfeld vir ander spanne gewys hoe om wedstryde te wen. Die span van Pretoria het die Sharks maklik met 37-14 getroef en gewys jy vat elke punt wat na jou kant toe kom. Handré Pollard het in die 3de en 9de minuut nie gehuiwer om pale toe te skop en punte op die bord te kry nie. Hy het daarna ook in die 28ste, 35ste en 51ste minuut aangelê pale toe pleks van kantlyn toe te skop. Pollard het sodoende seker gemaak van 15 punte wat sy span in ’n onaanvegbare posisie geplaas het. Waar die Bulls in die verlede meestal kantlyn toe skou skop in ’n poging om oor die doellyn te dryf vir ’n drie, is dit duidelik dat pote Human se opdrag is om elke moontlike punt te vat wat hulle kry. En dit begin vrugte afwerp. Die Bulls het dié naweek ’n loslootjie voordat hulle die Chiefs op 23 Maart op Loftus Versfeld pak. Monster Waar Human tans ’n gelukkige breier is, het die Sharks se Robert du Preez probleme. Vir die span van Durban was die haker Akker van der Merwe ’n monster op die aanval. Hoe hy nié in Rassie Erasmus se spanne vir die Wêreldbeker-toernooi is nie, is onverstaanbaar. Hy was die enigste ligpunt in ’n Shark-agtal wat strykdeur tweede viool gespeel het. En ná rustyd het die plaasvervanger-senter André Esterhuizen nuwe lewe geblaas in ’n andersins middelmatige agterlyn.