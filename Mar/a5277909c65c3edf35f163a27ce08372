ALTESAAM 28 uur nadat ’n reuse-soektog begin is na drie kleuters wat in Motherwell verdwyn het, is hulle veilig gevind. Othandwayo Zenzile (4), Linamandla Zenzile (3) en Nande Nombewu (3) het Dinsdag 12:15 op ’n oop stuk veld in Motherwell NU29 gaan speel. Kol. Priscilla Naidu, polisiewoordvoerder, sê die kinders se ouers het 15:00 besef die kleingoed is weg en het toe na hulle gaan soek. “Toe hulle soektog teen 22:00 niks oplewer nie, is die polisie ontbied. ’n Span speurders, lede van sigbare poli­siëring, die eenheid belas met kinderbeskerming, gesinsgeweld en seksuele oortredings, die honde-eenheid en helikopters het saam met gemeenskapslede na die kids in nabygeleë bosse gesoek.” Die soektog is Woensdag 03:15 gestaak omdat dit donker was, maar dit is later die oggend hervat. Werkers Linamandla is die eerste kind wat 14:25 gevind is waar hy op ’n weegbrug by die Amanzi Quarry tussen Uitenhage en Motherwell was. “Die polisie in Uitenhage is laat weet van die kind wat deur werkers gekry is. Die kind is toe gaan haal en na die Motherwell-polisiestasie geneem.” Naidu sê die soektog is onmiddellik daarna geskuif na die omgewing rondom die quarry. “Nog beamptes is na die toneel gestuur, nog gemeenskapslede het die soektog gejoin en lede van Metro Search and Rescue het met hul honde die bosse begin fynkam.” Woensdag 19:00 het beamptes in die quarry begin soek na die kinders. “Teen 19:06 het lt.kol. Jesvin Arends en AO Francois Marais agter ’n sandduin gegaan en die gehuil van ’n kind gehoor. “Othandwayo en Nande is daar gekry waar hulle op klippe gelê het. Hulle is sowat 7 km van hulle huise gekry.” Al drie kinders is na die provinsiale hospitaal in Uitenhage geneem vir ’n mediese ondersoek. Genl.maj. Dawie Rabie, die kluster-bevelvoerder in Motherwell, is in sy noppies dat die kinders gekry is. “Dit was oorweldigend om te sien hoe mense van die hele Metro hulp aanbied om die kinders te kry. Mense het direk van hul werk gekom om te help soek. “Ons is net bly die kinders is veilig en is terug in hul ouers se sorg. “Ons moedig ook ouers aan om ekstra versigtig te wees en te alle tye te weet waar hulle kinders is. Sulke klein kinders moet nooit out of sight gelos word nie.”