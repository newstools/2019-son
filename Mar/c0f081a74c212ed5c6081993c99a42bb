DIE Southern Kings is weer op ’n sending in Ierland. Hulle sal Saterdag in die Kingspan-stadion in Belfast op hulle beste seisoen in die Pro14-kompe­tisie probeer verbeter deur Ulster te klop. Dís net twee weke sedert hulle teruggekeer het van ’n drie weke lange toer in Wallis en einste Ierland. Hoewel hulle in ál drie wedstryde daar vasgeval het, het hulle nietemin die aansien van die franchise verhoog met toegewyde vertonings. Die Kings se breier, Deon Davids, sê sy span kan dié keer nou alles toepas wat hulle op die lang toer geleer het. Davids sê: “Die vorige toer was goed vir meer as net spanbou. “Spelers soos Bader Pre­torius (losskakel), wat nog jonk is en net ’n paar wedstryde gespeel het, het baie geleer. Die jong stut Alulutho Tshakweni ook. “Ons het jong spelers wat baie leer, en dit maak dit soms moeilik om spanne met gesoute internasionale spelers aan te vat.” As die Kings wen, sal dit net hulle derde sege uit 18 wedstryde van dié Pro14-seisoen wees. Dit sal ook help dat hulle nie weer soos verlede seisoen laaste eindig nie. Stutte: Alulutho Tshakweni, Schalk Ferreira, DJ Terblanche, Lupumlo Mguca, Pieter Scholtz; hakers: Mike Willemse, Alandre van Rooyen; slotte: JC Astle, Dries van Schalkwyk, Stephan Greeff; losvoorspelers: Henry Brown, Tienie Burger, Andisa Ntsila, Ruaan Lerm; skrumskakels: Stefan Ungerer, Ruan­ van Rensburg, Rudi van Rooyen; losskakel: Bader Pretorius; losskakel/heelagter: Masixole Banda; senters: Tertius Kruger, Meli Rokua, Harlon Klaasen; vleuels­: Yaw Penxe, Bjorn Basson; heelagter: Ulrich Beyers.