DIE Wes-Kaapse polisiebestuur het Maandag gereageer op beweringe deur JP Smith, die Stad Kaapstad se mayco-lid belas met veiligheid en sekuriteit, dat hy nie sake opvolg waar die metropolisie arrestasies uitgevoer het nie. Son het gister berig ’n berugte 29-jarige gangster is onlangs vrygelaat sonder om aangekla te word nadat hy by ’n skietery met die metro cops betrokke was. Die verdagte is in die voorval gewond. Smith het gesê hy gaan die Wes-Kaapse minister van gemeenskapsveiligheid, Alan Winde, vra om na dié saak en ander soortgelyke gevalle te kyk. Brig. Novela Potelwa, die woordvoerder vir die provinsiale polisiekommissaris, lt.genl. Khombinkosi Jula, sê Smith se verklaring bevat nie al die details van die sake nie. Sy sê die polisie kon nie ’n verklaring van die gewonde suspect kry nie, want hy was nog in die hospitaal onder verdowing. “Die metropolisie het nie eens ’n arrestasieverklaring verskaf nie,” sê Potelwa. Bewyse Sy verwys na ’n ander voorval waar die metro cops iemand in Hanover Park vir die besit van drugs gearresteer het. Potelwa sê: “Geen SAPD-lede was by dié operasie betrokke nie. Verklarings wat die metropolisie verskaf het, gee geen bewyse dat die persoon wat gearresteer is, met die dwelms verbind word nie. “Die dwelms is gevind op die dak van ’n gebou waar verskeie ander mense woon. “Dit gee die indruk dat die metropolisielede wat by dié operasie betrokke is, nie met die basiese reëls van getuienis vertroud is nie. Die nasionale vervolgingsgesag het geweier om die verdagte te vervolg.”