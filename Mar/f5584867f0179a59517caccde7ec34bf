HY WIL ’n mondstuk wees vir diegene wat nie vir hulself kan praat nie. Só sê die digter Bernard Fielies, wat onlangs sy tweede digbundel die lig laat sien het. Soektog na die Son is Fielies se digkind oor die alledaagse uitdagings wat die gewone mens in die straat in die gesig staar. Fielies, ’n getroude pa van twee, woon tans in Mitchells Plain, maar is oorspronklik van Riversdal in die Suid-Kaap. “Skryf is in my bloed en ek doen dit al van ’n baie jong ouderdom af. Ek onthou ek het altyd onder my ouers se appelboom gedigte geskryf en besef dat ek nogal goed hierin is. “Ek dig oor kwessies soos kindermishandeling en wil ’n mondstuk wees vir baie wat nie vir hulleself kan praat nie.” Van pyn hoef niemand Fielies te vertel nie. Hy het in 2011 sy seuntjie in Tafelsig, Mitchells Plain, in ’n tref-en-trap-ongeluk verloor. Voltyds Hy sê dit het hom 8 maande gevat om die 70 gedigte te voltooi, en toe nóg 4 maande om daaraan te skaaf. “Ek sal graag eendag voltyds wil skryf, maar finansieel is dit tans nie moontlik nie. “As ek nie besig is om te dig nie, hou ek my besig met die aktiwiteite in ons kerk. Nooit het ek besef dat my skrywes so ’n impak op mense sal maak nie, maar dis lekker om te weet jy kan ’n verskil maak.” Fielies sê sy voorlopige plan is om sy bundel amptelik op Vryheidsdag, 27 April, te launch.