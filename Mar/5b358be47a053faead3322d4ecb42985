NIEMAND in wêreldsokker kan Cristiano Ronaldo ore aansit wanneer dit by kopskote kom nie. Só sê Tony Cascarino, voormalige striker van Ierland, nadat hy Ronaldo se heldedade vir Juventus in Woensdag se Champions League-wedstryd aanskou het. Die Portugees het in sy loopbaan reeds 123 doele met sy kop (headers) aangeteken. Hy’t twee van dié asemrowende kopskote Woensdagaand behaal toe Juve die span van Atlético Madrid met 3-0 geklop het om vir die Champions League se kwarteindronde te kwalifiseer. Cascarino was self ’n meester as dit kom by doele aanteken met kopskote. Hoogste Hy het die meeste van sy 103 kolskote só gescore. Maar die Ier sê al het hy in vandag se dae gespeel, sou hy nie kon kers vashou by CR7 nie. “Ronaldo is in ’n klas van sy eie – ver bo enigiemand anders wat al op die hoogste vlak gespeel het. “Die verskillende wyses waarop hy met headers score, is uitstekend,” het Cascarino gesê. “Hy kan dit vanaf ’n staande posisie doen; dit met krag en akkuraatheid doelhok toe stuur terwyl hy deur die lug trek en die bal, terwyl hy verby die verdedigers hol, doelhok toe stuur. Hy kan dit op soveel ander maniere ook doen en elke een met briljantheid uitvoer.” Cascarino meen Ronaldo se vernuf is te danke aan sy lengte, inoefening en oor hy sy lyf eksie-perfeksie hou. Dís hoekom die vyfmalige Champions League-wenner so verbasend goed is. – Reuters