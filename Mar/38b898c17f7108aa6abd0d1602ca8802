EWE skielik kan die Amerikaanse swaargewigbokser Deontay Wilder nie wag om teen Anthony Joshua te boks nie. Dit is die jongste drama in die sage rondom die Joshua-Wilder-geveg wat maar net nie van die grond af kan kom nie. Wilder is tans uiters ongewild weens die uitsprake wat hy van dag tot dag maak. Wilder het tot nou gesê Joshua se kamp bied hom te min geld aan en dat hulle bang is vir hom, maar net vroeër vandeesweek het hy onthul waarom hy eintlik die geveg van die hand gewys het. Nou het hy – en dis nie vreemd nie – weer ’n dramatiese U-draai gemaak en aan SkySports gesê hy kan nie wag om Joshua te pak nie. Toe daar aan hom gesê is Joshua jeuk om met hom kragte te meet, het Wilder gesê: “Ja, ek voel dieselfde. Ek kan ook nie wag om teen hom te boks nie.” Wilder pak ’n mede-Amerikaner Dominic Breazeale op 18 Mei in Brooklyn, terwyl Joshua op 1 Junie in Madison Square Garden, New York, teen Jarrell “Big Baby” Miller deur die toue klim. Hoewel onderhandelinge tussen Joshua en Wilder se kampe in die verlede platgeval het, is daar ’n nuwe optimisme dat dit dié keer sal slaag mits Joshua en Wilder albei hulle onderskeie gevegte wen.