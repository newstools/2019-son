REAL Madrid beplan ’n massiewe bod van R4,5 miljard vir die Franse ster Kylian Mbappé. Met die Fransman Zinedine Zidane wat weer oorgeneem het as breier van Los Blancos is daar baie gerugte wat rondvlieg. Volgens Franse sokkerkenners is Zidane op die spoor van sy landgenoot en wil hy hom na die Bernabeu bring omdat Real Madrid ’n nuwe galactico (super­talentvolle en beroemde Real-speler) moet bekom. Duurste Die ster van Paris Saint-Germain is klaar een van die duurste spelers op net 20 jaar nadat hy vir meer as €140 miljoen (R2,27 miljard) van Monaco geskuif het. En berigte dui daarop dat dit wraggies dubbel soveel kan kos om die Wêreld­beker-wenner uit Parys te kry. Sy 31 doele en 15 wat hy aangevoor het in net 35 verskynings wys hoeveel van ’n sleutelspeler hy is. – goal.com