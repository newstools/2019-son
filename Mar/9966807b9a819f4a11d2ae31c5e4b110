ROBERTSON. – ’n Oupatjie het ’n hele jaar teen ’n boom gefight. Maar eindelik het hy – met sy pik, graaf en tonne geduld – die stryd gewen en die reuse-boom met wortel en tak uitgeroei. Inwoners kon gedink het oupa Jakob Konstabel was besig om ’n swembadgat in sy tuin te grou. Konstabel (88) was die laaste paar jaar bevrees dat die voos boom sy huisie sou platval. Ná sy groot sukses met die pik sê hy tevrede: “Jy sien nou vir my? Ek’s oud en al baie moeg. “Maar toe ek ignore word, besluit ek toe maar om self die boom van kant te maak voordat die boom op my huis val.” Konstabel vertel hoe dit alles gebeur het: “Ek het vroeg verlede jaar na die Langeberg-munisipaliteit gegaan om my wyksraadslid, rdl. Kosie Burger, oor die boomprobleem te gaan spreek. Toe, op ’n dag, het Kosie hier by my huis ’n draai kom maak. “Hy het net in sy ryding gesit en nog vir my gesê sy bene is lam, hy kan nie nou uit die kar klim nie.” Konstabel beweer die raadslid het net so oor die heining na die boom se kant toe geloer en toe weer gery. “Hy het nie weer van hom laat hoor nie.” Maar die boomkwelling het nie verdwyn nie. Toe besluit Konstabel ver­lede jaar om maar self in te spring en aan die boom te kap. “Dit het my ’n jaar geneem om die boom met wortel en tak uit te haal,” sê hy moeg. Gister by Son se besoek was Konstabel juis besig om die laaste wortels onder die grond uit te kap. “Ek voel vandag baie tevrede oor ek self met hierdie twee hande die boom gewen het,” spog die oom. Volgens hom moet hy nou nog net die gat – groot genoeg vir ’n lekker swembad – opvul, dan sal sy jaart weer leefbaar lyk. Son het by Burger navraag gedoen oor Konstabel se dilem­ma. Burger sê hy was meer as vyf keer by Konstabel se huis. “Ek het hom die advies gegee om ’n soort gif te gebruik en dit op die wortels te gooi. Die wortels sal dan vrek,” sê hy. Volgens Burger het Konstabel nooit die gif kom haal nie. Burger sê hy het selfs aangebied om die gif na Konstabel te neem. Ingedien Son wou ook weet waarom die munisipaliteit nie vir Konstabel gehelp het om die boom uit te haal nie. Burger verduidelik: “Oom Jacob moes skriftelik aansoek gedoen het om die boom te laat verwyder.” Volgens Burger het Konstabel nooit die skriftelike aansoek ingedien dat dit in die raad voorgelê kon word nie. Burger voeg by Konstabel het toe self besluit om die boom af te kap.