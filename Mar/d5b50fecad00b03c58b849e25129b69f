TERWYL die sportbase champagne-glasies geklink en die konfetti neergereën het, het die gebrek aan netbalgeriewe in die Kaap die gesprekke in die wandelgange oorheers. Molly Rhone, president van die Internasionale Netbal­federasie (INF), het gister aangekondig dat Kaapstad in Julie 2023 die Wêreld­beker-toernooi sal aanbied. Kort nadat Rhone gesê het dat Kaapstad Auckland in Nieu-Seeland om gasheerstad geklop het, is die geskiktheid van die Convention Centre as venue vir die 2023-skouspel bevraagteken. Maar Alec Moemi, hoof van die nasionale sportdepartement, het gesê die venue is gekies omdat dit aan al die vereistes voldoen wat in die bodmanifes staan. Geskok Terwyl Moemi sy departement se planne verduidelik het, het hy die wenkbroue van die Kaapstadse mayco- lid vir veiligheid en sekuriteit, JP Smith, laat lig. Moemie het gesê die Good Hope Centre sal as deel van die legacy-projekte in ’n moderne netbalsentrum ontwikkel word. Smith het aan Son gesê: “Ek moet sê, ek was geskok deur dié aankondiging. Maar dalk is daar met die burgemeester se kantoor onderhandel. Ek sal moet uitvind.”  