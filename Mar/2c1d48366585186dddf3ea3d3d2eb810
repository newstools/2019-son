DIE sekspastoor Keith Bird se vlerke is geknip. Dié pastoor van Mitchells Plain is gister vir 50 jaar tronk toe gestuur vir die moord op twee vroue en die verkragting van vier vroue. Hy is ook gestraf vir die maak en verspreiding van ’n seksvideo van hom en ’n kol­lega. Bird (50) het erken hy het sy verloofde, Aniesa Bardien (36), in Januarie 2013 in die bosse naby Campweg in Strandfontein vermoor. “Ek het haar gewurg en haar kop verbrysel deur ’n groot klip verskeie kere op haar kop te gooi.” Hy het erken hy het sy kollega gevra om ’n gat te maak en hy het Bardien in die gat begrawe. Haar lyk is weke later gevind. Bird het ook erken hy het Sharvonne Koense (20), ’n eerstejaarstudent in nursing, verkrag en vermoor. Hy het gesê hy het Koense op 18 Mei 2013 by ’n paartie ontmoet. By die paartie het hy haar omgepraat om saam met hom te loop. By die bosse by Baden Powell Drive naby Tafelsig het hy die meisie verkrag en toe verwurg. In Januarie 2014 het hy op Mxit met ’n meisie vriende gemaak. Hy en die girl het hulle ontmoeting saam beplan. Hy het die meisie twee keer in haar ouerhuis verkrag terwyl hy haar met ’n Taser gedreig het. In Mei 2014 het hy nog ’n meisie verkrag. Vir haar het hy op Facebook invite, het Bird gesê. “Ek het ’n vals profiel onder die naam Kelly gehad. Ek het vir haar werk as ’n model aangebied.” Die meisie het op 31 Mei 2014 opgedaag vir ’n photo shoot op die beach, maar Bird het haar naby Rocklands in die bosse ingevat. Daar het hy vuil dade met die kind gepleeg en haar gedwing om orale seks met hom te hê deur haar met ’n Taser te dreig. Geprys In 2016 het Bird nog ’n meisie onder valse voorwendsels na sy huis genooi. Daar het hy gedreig om haar ouers te vermoor as sy nie met hom seks het nie. Hy het haar by ’n ander geleentheid weer verkrag. Regter-president John Hlophe het Bird geprys omdat hy skuld erken het. “Daar was baie bewyse teen jou, maar jy kon steeds die ander manier gekies het. Ek wens meer mense in jou posisie doen die eerbare ding en erken skuld.” Vir Bardien en Koense se moord het Bird 25 jaar gekry. Vir die sewe klagte van verkragting is hy tot altesaam 105 jaar gevonnis. Dié vonnisse word saam met die Koense-moordvonnis uitgedien. Vir die moord op Bardien moet hy ’n aparte 25 jaar uitdien. Effektief is hy tot 50 jaar gevonnis. Twee van Bird se tenger slagoffers was in die hof. Die petite meisies het mekaar omhels toe hy gevonnis is. Koense se ma, Rodine Koense, was emosioneel. “Ek voel goed oor die vonnis. My kind is enkele dae voor haar 21ste verjaardag vermoor. Ek kon nooit daaroor kom nie. Nou kan ek die stukke optel en aanbeweeg.” Vriende van Bardien se ma, Fatima, het die saak gister bygewoon. “Fatima is drie weke ge­lede dood. Sy was aan ’n rolstoel gekluister ná ’n stroke as gevolg van die saak. Sy kon nie geregtigheid vir haar kind se moord sien nie. Ons is verlig dat alles nou oor is.”