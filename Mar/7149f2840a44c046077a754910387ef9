BABES Wodumo het vir die eerste keer iets gesê ná daai viral video waarin sy deur haar berk, Mandla “Mampintsha” Maphumulo, rondgeklap word. Die slanerige berk is Dinsdag gearresteer en toe ure later vrygelaat op borgtog van ’n belaglike R2 000. Mampint­sha voer aan Babes het hom eerste met die vuis bygedam. Die Gqom Queen het toe gister ’n poster op Instagram gelaai van haarself en wyle Karabo Mokoena, wat deur haar partner vermoor is. Saam met die poster skryf Babes: “Ek kon volgende gewees het. Hierdie kon jou suster, jou dogter of jou niggie gewees het. “Ons is nie slagoffers nie, ons is survivors.” Saam met die foto het sy die hashtag #ImWalking­Away gebruik. Intussen het die Universiteit van Wes-Kaapland besluit die slanerige Mampintsha mag nie sy voete op kampus sit nie. Luidens ’n persverklaring het die bestuur van Udubs besluit om die aansoek af te keur vir die kunstenaar se event wat veronderstel was om op 4 Mei daar plaas te vind.