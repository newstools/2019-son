PROGRESS se Gold Cup-droom leef nog. Dís alles te danke aan slim taktiek deur die Suidwestelike Distrikte-rugbyklub in die laaste kwartier van ’n taai kragmeting op sy Rosemoor-veld in George. Vincent Moos, Progress se afrigter, sê hy het ’n tawwe wedstryd verwag. Moos het ook geweet hy sal laat in die wedstryd ’n taktiese skuif moet maak om sake in sy span se guns te swaai. “My taktiek was eenvoudig. Ek’t ons jonger spelers in die laaste 20 minute losgelaat, want ek het geweet Villagers sou moeg word.” Ná die oorwinning met 33-28 het die Suid-Kaapse span se Gold Cup-veldtog nou woema gekry. Tog was die uitslag van die wedstryd tot die doodsnikke in die weegskaal. Eric Zana, voorheen van die Griekwas en Boland-Kavaliers, was Progress se planmaker en puntemasjien. Vloei Die veelsydige agter­speler het in die derde minuut met ’n skepdoel misluk, maar toe vergoed met ’n drie. Hy was ook met drie straf­doele en twee doelskoppe in die kol. Zana het die spel agterlangs vir Progress laat vloei en gesorg dat die telbord aan die rol bly. Die Villa-afrigter Aldridge Mercuur se span het kritieke foute begaan in hulle tweede nederlaag in die kompetisie. Hy sou ook glad nie tevrede gewees het met van die skeidsregter se beslissings nie. Durbell, die Westelike Provinsie se Gold Cup-verteenwoordiger, het ’n bloutjie geloop. Die span het met 33-37 teen Rhinos verloor. Die Gold Cup se tweede­ronde-uitslae is: GROEP A: Durbell 33, Rhinos 37; Progress 33, Vil­lagers Worces­ter 28. GROEP B:  East Rand United 34, Secunda 22; Gardens 30, College Rovers 28. GROEP C: Sishen 10, Bloemfontein-Polisie 23; Naka Bulls 70, Welkom 12. GROEP D: Rustenburg Impala 38, Swallows 36; Roodepoort 41, Springs 24.