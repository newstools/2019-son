DIE geveg om die hart van die Wes-Kaap beloof ’n drama te wees met soveel intriges wat menige dramaturg sal beny. En die 2019-verkiesing sal sorg dat die tafel gedek word deur verskeie toneelspelers. Die party wat sy kaarte die beste speel, gaan as wenner van die hart van Mej. Wes-Kaap na vore tree. Tans is dit ’n open contest. En groot asseblief, moenie meningspeilings te ernstig opneem nie. Vra maar vir die Demokrate van Amerika hoe hulle gevoel het toe Trump die kitaar slaan. Volgens die Onafhanklike Verkiesingskommissie (OVK) is daar meer as 80% mense jonger as 30 jaar die laaste registrasienaweek geregistreer. Dit gaan ’n impak hê op die uitslag van die verkiesing. Dis veral die bestaande partye soos die DA, ANC en EFF wat gaan suffer, want die born frees het nie struggle-sentimente nie. Dis hulle wat nuwe, jong partye gaan support. Die sosiale media-aanslag van ’n party soos Good van antie Pat gaan aanklank by hulle vind. Neem maar die elektroniese manier waarop Good lede inskryf. Glo vir my, Facebook, Twitter, Whats­App en YouTube gaan die nuwe deur-tot-deur wees. Antie Pat, die spreekwoordelike tierwyfie, is op die oorlogspad. “Do good and good will follow you ...” Maar sal my liewe antie Pat in koalisie met die DA gaan indien omstandighede so uitspeel? Die bruin stem sal weer afgestof word. Die bruin stem, wat meestal beskou word as die sogenaamde verskeidenheidstem, strek oor politieke partye heen. Is dit nie tyd dat bruin mense konsolideer nie? Saamstaan nie? Nie as rasgroep nie, maar as gemarginaliseerde groep in die nou-nie-meer-so-nuwe SA nie? Maar die bewuswording van die Khoisan as eerste nasie en dus die ware eienaars van die land, aldus resolusie 169 van die VN, gaan beslis deurslaggewend wees onder bruines. Icosa, die grootste van die kleiner partye, gebruik dit as strategie om die bruin mense se agenda te dryf en die eerste nasie te verenig. En terwyl die ANC en DA in die Wes-Kaap in mekaar se hare is, slaap die DA-ANC-koalisie in Kannaland steeds rustig in een kooi ... Vreemder as fiksie? Maar natuurlik sal die DA alles in die stryd werp om die Wes-Kaap te behou. Moenie die spindokters in die DA onderskat nie. Maar maklik gaan dit nie wees nie. Nie met ’n Zille wat al besig is om die gordyne van Leeuwenhof te verwyder nie. Nie met Patricia de Lille wat al klaar ’n lange gegooi het nie. Tog kan sy “tien intervensies”-strategie net sy kiesersgetalle vergroot. Dan het ene “Jim Reeves” ook nou tot die sirkus om die hart van die Wes-Kaap toegetree, nogal in die kamp van die VF+. Laat ons realisties wees, Peter Marais het die flair om kleur aan die verkiesing te gee. Hier kom groot sports. En die DA behoort sleg te slaap, want uncle Peter het nog ’n spliffie te rook met die DA. Maar miskien as daar ’n koalisie tussen die DA en VF+ gevorm word, rook hulle dalk die vredespyp...? Ontevrede wit DA-kiesers sal beslis liewer die VF+ join. Vir die ANC kon die Agrizzi-riller nie op ’n slegter tyd gekom het nie. Soos iemand nou die dag sê: “Gewone mense het Sassa en die politicians het ‘Bo-Sassa’.” En of Cyril ’n sell-by date het, word reeds gefluister. As hy die verkiesing wen, sal die Zumaïete dalk later ontslae raak van hom. As die ANC swakker vaar, raak hulle net ná 8 Mei van hom ontslae. Dit is catch-22 vir die Buffalo Soldier vir wie ek nogal groot agting het. Die fight is aan ...