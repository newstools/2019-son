DIE kindermoordenaar Carlo de Kock het skuldig gepleit op al vier klagte teen hom, maar wil nie ’n lewenslange vonnis hê nie. Dis die minimum straf vir kindermoord en -verkragting, maar De Kock soek ’n ligter straf, luidens sy pleitooreenkoms. De Kock (32) het Woensdag in die Kaapse hooggeregshof verskyn, onder meer vir die moord op en verkragting van Charnelle McCrawl (10). Toegedraai Die gr. 4-leerder van die Primêre Skool Edendale in Manenberg is op 19 Oktober 2017 verkrag en vermoor. Haar lyk is die volgende dag toegedraai in die bosse by Primrose Park gevind. Die staat voer aan Charnelle het op dié dag De Kock se kinders ouder gewoonte gaan haal sodat hulle saam na ’n sopkombuis kon gaan voordat hulle skool toe sou stap. Sy kinders was reeds weg saam met hul ma. Charnelle was die kind van De Kock se skoonsuster. Charnelle het nooit by die skool uitgekom nie. Haar skoolsak is later in De Kock se wendyhuis gevind. Die klagte teen hom is ontvoering, verkragting, moord en dwarsboming van die gereg. Luidens die klagstaat het De Kock onwettig en met die doel om dwarsboming van die gereg te pleeg, ná die moord sy bebloede woning skoongemaak en Charnelle se lyk verwyder. Verder word beweer De Kock het die meisietjie vermoor deur haar aan te rand en/of te verwurg, en haar met ’n onbekende voorwerp teen die kop en nek te slaan. Dit het veelvuldige beserings veroorsaak. Die hofsaak is tot Woensdag uitgestel vir die afhandeling van ’n pleitooreenkoms tussen De Kock en die staat. Die saak sal dan op 15 April weer voortgaan vir betoë in die vonnisver­rigtinge. Die staat soek ’n lewenslange vonnis vir De Kock.