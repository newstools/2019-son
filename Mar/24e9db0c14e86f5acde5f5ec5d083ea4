KLUBRUGBY is terug met ’n bang! En moenie worry oor die petrolprys nie, want dis elke duur liter werd om dié naweek se eerste ronde van die gewilde Gold Cup te aanskou. ’n Rateltaai stryd word môre aan die Suidkus verwag wanneer die Suidwestelike Distrikte-kampioen, Progress, in die Rosemoore-stadion in George teen die Westelike Provinsie se verteenwoordiger, Durbanville-Bellville (Durbell), te staan kom. Durbell verteenwoordig die WP selfs al het hy nie die Superliga A gewen nie. Die Universiteit Stellenbosch het met 2018 se Superliga-kroon weggestap, maar omdat Maties ’n universiteitspan is, neem hy nie aan dié toernooi deel nie. Maar dít beteken glad nie Progress kan bekostig om die manne van Durbell te onderskat nie. Durbell het after all in 2015 die Gold Cup in sy vertoonkas gehad. Progress is op sy beurt glad nie ’n vreemdeling vir deelname aan die land se grootste klubtoernooi nie. Die span van George het al verskeie kere daarin gespeel, maar kon nog nie sy stem dik maak as aanspraakmaker nie. Intussen sal Villagers Worcester, die kampioen in die Boland se Groot Uitdaagbeker-reeks, ’n goeie begin wil maak wanneer hy die Rhinos op Bolandpark in Worcester verwelkom. Ál drie Wes-Kaapse spanne is saam in groep A geloot. Dit gaan dus interessant wees om te sien wie op die eerste naweek die voortou vir kwalifikasie vir die uitspeelrondes neem. GROEP A: 16:00 – Progress t. Durbell (Rosemoor-stadion, George); Villagers Worcester­ t. Rhinos (Bolandpark, Worcester) GROEP B: 15:30 – Gardens t. Secunda (Derrick Ferreira-stadion Uitenhage); 15:30 – College Rovers t. East Rand United (Kingspark se C-veld, Durban) GROEP C: 14:40 – Naka Bulls t. Sishen (Loftus Versfeld, Pretoria); 15:30 – Welkom t. Bloemfontein Polisie (Griffons-stadion se B-veld, Welkom) GROEP D: 15:00 – Roodepoort t. Rustenburg Impala (Ruimsig-atletiekstadion, Roodepoort); 16:00 – Springs t. Swallows (Olympia Park, Springs)