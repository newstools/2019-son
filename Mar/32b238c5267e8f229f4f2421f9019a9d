DIE DA-leier, Mmusi Maimane, sê hy soek net drie rondes in ‘n bokskryt met Mampintsha. Dít nadat ‘n video op sosiale media versprei is waarin Mampintsha die sangeres en sy girlfriend, Babes Wodumo, herhaaldelik klap en slaan. Babes Wodumo, wie se regte naam Bongekile Simelane is, het dié video self op Instagram Live gemaak. Maimane is een van verskeie bekendes wat hul afgryse vandag oor Mampintsha, wat ook Babes Wodumo se bestuurder is, se gedrag uitgespreek het. Maimane het hom as barbaars beskryf. “Geweld teenoor vroue moet veroordeel word. ‘n Klag moet gelê word. Sulke gedrag maak my siek,” het hy getwiet. Die EFF in KwaZulu-Natal het intussen gesê hulle gaan klagte teen Mampintsha lê. Fikile Mbalula, die ANC se verkiesinghoof en voormalige polisieminister, het ook gesê mans moet saamstaan teen ouens soos Mampintsha. Jackson Mthembu, die ANC-hoofsweep, het ook gevra dat Mampintsha gearresteer word. “As hy nie nou gearresteer word nie, gaan hy haar doodmaak,” het hy getwiet. Die nasionale polisiekommissaris, genl. Khehla Sitole, het intussen polisielede gevra om Babes Wodumo op te spoor om 'n verklaring te bekom. 'n Kort verklaring op Babes Wodumo se Twitter-rekening sê die Wololo-sanger is nog emosioneel oor die situasie en kan nie nou enige onderhoude doen nie. "Sy sal later vandag 'n verklaring op sosiale media uitreik," lui die verklaring. 