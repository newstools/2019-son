’N FAMILIE van Kleinskool in die Baaise noordelike gebiede is stukkend nadat hulle geliefde selfmoord gepleeg het. Cheslyn Felix (36) het homself Dinsdagaand in ’n wendyhuis buite die familiehuis in Ferreira’s Ground gehang. Lucinda Leaton (38), sy suster, sê: “My broer en Deano Draghoender (16), sy seun, het in Desember verlede jaar by ons kom intrek. Ons het almal saam in die huis gewoon en gereeld as ’n familie gekuier. “Ons het planne gemaak vir my verjaardag die naweek. Ons sou braai en ’n pot maak. Ons het niks vreemds opgelet nie.” Dinsdagaand het Leaton gesien haar broer gaan by die wendyhuis in. Hy het homself daarbinne toegesluit. Sy het gedink dis baie vreemd en het hom gevra wat hy doen. Al wat hy gesê het, is: “My suster, ek is orrait.” Dis toe Leaton ’n oproep in die huis geneem het. Ronald Felix (32), Cheslyn se broer, het gesoek na ’n plug toe hy agterkom die wendyhuis se deur is van binne gesluit. “Ek het deur die venster gekyk en dit het gelyk of my broer met die lig werk. Maar toe ek mooi kyk, sien ek my broer hang. “Ons het die deur oopgeskop en hom losgesny.” Pols Leaton, wat ’n first-aid course voltooi het, het toe CPR op Cheslyn toegepas. “Hy het gevomit en was blou. Hy het nog ’n pols gehad,” sê Leaton. “Ek het ’n boodskap op sosiale media gesit sodat iemand ons vinniger kon help. Die bure het ook die ambulans gebel. “As hulle maar net vroeër hier was, het my broer dalk nog gelewe. Hulle het ’n uur gevat.” Cheslyn is op die toneel dood verklaar. Deano sê sy pa, wat ’n painter was, het hard vir sy kinders gewerk. Hy sê hulle twee was baie close. Hy het onbedaarlik gehuil. Cheslyn word oorleef deur sy vrou, vier kinders, sy ma en twee sibbe. Kapt. Johan Rheeder, ’n polisiewoordvoerder, het die voorval bevestig.