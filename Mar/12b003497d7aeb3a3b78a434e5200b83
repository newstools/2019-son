VERSKEIE aktiwiteite is gister by Community House in Soutrivier aangebied om Menseregtedag te vier. Dit was gister ook die venue se 34ste verjaardag. As deel van die vieringe en commemoration was daar ’n debat oor die betekenis van menseregte. Daar was ook stalletjies, ’n kunsuitstalling en kultuuraktiwiteite soos dans en musiek. ‘Skelmbosch’ ’n Plaaswerkersaktivis van Stellenbosch, Wendy Pekeur, het in die debat gesê ’n drastiese verandering moet plaasvind om plaaswerkers se lot te verander. Sy sê sy verwys na dié dorp as “Skelmbosch” weens die manier hoe die grond van sy regmatige eienaars afgevat is. Pekeur sê: “Die mense wat vir die land sweet, vind steeds nie baat daarby nie. “Baie min is al bereik wat grondhervorming betref. “Rasgebaseerde diskriminasie vind steeds plaas. Daar is nog mense wat in Blikkiesdorp weggegooi is. “Die gaping tussen die rykes en armes is steeds baie wyd. “Ons is die mees ongelyke land in die hele wêreld. “Daarom moet ons kapitalisme beveg, want kapitalisme is ’n euwel.” ’n Studente-aktivis, Sapho “Propaganda” Mahilihili, sê in dié land word jy agter tralies gegooi as jy vir jou menseregte veg. Mahilihili is ’n paar jaar terug deur die Kaapse Skiereiland-Universiteit vir Tegnologie (CPUT) geskors weens sy deelname aan die gewelddadige #FeesMustFall-veldtog. Hy vertel: “Ek is al drie keer opgesluit omdat ek opgestaan het vir my regte. “In plaas van my eise nakom, het die owerhede verkies om my te arresteer. “Daar is baie meer soos ek wat vervolg word, diegene wat geteiken word omdat ons weier om die status quo te aanvaar. “Die fight is die moeite werd, maar ’n mens moet ook bereid wees om ’n prys te betaal.”