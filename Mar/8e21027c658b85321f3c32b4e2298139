HARDE werk word wraggies beloon, en dáárvan kan die Greenwood Ath­letic-sokkerspan beslis getuig. Dis nadat Greenwood vir Goal 50 United die naweek met 1-0 op Solo Road in Steenberg geklop het. Greenwood het egter behoorlik gesweet in dié wedstryd in Safa Cape Town se Derde Liga. Met dié oorwinning het Greenwood ook nóg ’n tree nader gegee aan die voor­loper, Matroosfontein. Dié het op sy beurt met 1-2 vasgeval teen Bellstar United in ’n northern suburbs­ derby. Dis Patrick Wheels (afrigter) se span se tweede nederlaag van sy veldtog. Matroosfontein gee met 24 punte ná 10 wedstryde egter steeds die pas aan in die Derde Liga. Tevrede Junction Rovers blaas met 22 punte in sy nek. Greenwood lê met 21 punte derde en Young Pirates is vierde. Greenwood se coach, Lionel­ Muller, sê hy is sommer baie tevrede met die vertoning van sy “jong warriors”. Muller sê: “Ons spel het baie verbeter. Daarby is die spangees baie hoog en die spelers is ook hoogs ge­motiveerd.” Nova Nacional het Bayview FC Sondag met 1-0 in Heideveld geklop danksy ’n doel deur Faeez Rylands. Junction Rovers het Cape­ Town City met 1-0 gepootjie. Pirates het Silver Spurs met 4-2 getroef. Kuils River het Bluegum United met 3-1 geklop.