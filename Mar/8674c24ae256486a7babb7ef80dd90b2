STUDENTE sal eers ophou betoog wanneer hulle kry wat hulle soek. Sowat 200 ontevrede studente van die Nelson Mandela-Universiteit (NMU) in die Baai het Donderdag die Suid- en Noordkampus gesluit. Takke het die ingange versper en bande is gebrand. Sommige studente is nou nog nie geregistreer by die universiteit nie en daarom het hulle ook nie vir blyplek gekwalifiseer nie. Nou squat hulle by vriende of slaap op banke in die verblyflokale op kampus. Al dié kwessies gaan hand aan hand. As jy nie ’n geregistreerde student is nie, kan jy nie in aanmerking kom vir toelae van die National Student Financial Aid Scheme­ (NSFAS) nie. Boonop sê studenteleiers van die kwalifiserende studente het vantevore eers ná Junie geld ontvang. Dit beteken hulle kon nie kos en koop of vir hul studie betaal nie. Die studente het Woensdag begin betoog. Volgens Bamanye Matiwane, die studenteraad se president van die South Afri­can Students Congress (Sasco), is die groot kwessies die nie-registrasie van studente en die tekort aan verblyf. Matiwane, wat ook Sasco se provinsiale voorsitter is, sê hulle organisasie het hulle ontplooi nadat verskeie vergaderings gehou is. “Studente van arm agtergronde moet verniet ingaan. “Ons agtergrond moenie ons toekoms bepaal nie. Daar is tot nagraadse studente wat nog nie geregistreer is nie. “Baie studente het ook nie ’n plek om te bly nie. “Hulle lewe is in gevaar waar hulle nou slaap. Hulle kan verkrag, beroof en vermoor word. Redelik “Ons het daarom ons memorandum oorhandig aan die burgemeester, Mongameli Bobani, en aansoek gedoen vir minstens R1 miljoen. “Daarmee wil ons die studente­ help wat nie geld het nie.” Siviwe Ngaba, woordvoerder van die ANC-jeugliga in die Nelson Mandelabaai-streek, sê hulle ondersteun die strike. “Hulle eise is redelik. Daar is studente wat verlede jaar sonder boeke, kos of blyplek moes klaarkom,” voeg Ngaba by. Die NMU het ’n interdik verkry teen die stakende studente. Die polisie was ook gister op die toneel. Studente en die bestuur het gister ’n lang vergadering gehou. Zandile Mbabela, woordvoerder van die universiteit, het belowe om ná die vergadering ’n verklaring uit te stuur. Teen druktyd het Son egter nog niks gekry nie. Die NSFAS het toe ook nog nie kommentaar ge­lewer nie.