’N NUWE en eksklusiewe wit gebied het die week ’n tweede bloutjie in die hof geloop. Die hofgeding, ’n dringende aansoek vir ’n interdik, het gehandel oor die onwettige oprigting van strukture op die plaas Dikdoorn van Adriaan Nieuwoudt, die destydse kubuskoning. Die Kamiesberg-munisipaliteit (KM) in Garies is die aansoeker. Landdros Joshua Klasse het Donderdag hul dringende aansoek toegestaan. ’n Tydelike interdik is reeds op 21 Februarie deur Klasse aan die KM toegestaan. Die oprigting van die wit dorpie net buitekant Garies val onder die vaandel van die Eureka-beweging. Laasgenoemde is die breinkind van Nieuwoudt, wat hom beywer vir ’n soewereine wit gebied waar die inwoners selfbeskikking kan geniet. Rufus Beukes, munisipale bestuurder, was verheug oor die hof se beslissing en het gesê: “Die munisipaliteit ondersteun geensins sy planne nie. Verwelkom “Nieuwoudt moes eers aansoek doen dat hierdie landbougrond hersoneer raak as grondgebied met die bedoeling vir dorpstigting. “Daarna moes hy bouplanne indien vir goedkeuring of afkeuring. Dis nooit of nog nie gedoen nie.” Petro Willems, ’n DA-raadslid hier, het gesê dat hy as publieke verteenwoordiger die uitspraak verwelkom. “Dit was ’n onwettige ontwikkeling en dorpstigting in ons nuwe demokrasie. “Aan die ander kant moet die regering begin besef hy moet daadwerklik teen plaasaanvallers begin optree. Hierdeur sal die boere en plaaswerkers hul werksaamhede in ’n veilige omgewing kan voortsit sonder enige vrese.” Nieuwoudt het gesê dat daar beslis geen uitspraak teen Eureka, homself of Eureka Beperk gemaak is nie.