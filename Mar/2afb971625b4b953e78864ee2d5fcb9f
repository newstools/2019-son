AL VERSTRYK Robbie Fleck se kontrak as die Stormers se coach aan die einde van die seisoen, wil hy in die een of ander hoedanigheid by WP Rugby betrokke bly. Die Westelike Provinsie Rugbyunie het laas week ’n verklaring uitgestuur waarin bevestig is John Dobson gaan van volgende jaar af die Stormers coach. Fleck dink die tydsberekening van die aankondiging is dalk nie ideaal nie, maar hy het lankal geweet hy maak vanjaar klaar. Lojaliteit Hy het oor sy toekoms gesê: “Ek wil in Suid-Afrika bly en as daar ’n job in Kaapstad is, sal ek graag hier wil aanbly. “Ek kom al 20 jaar met die Westelike Provinsie aan – 10 jaar as ’n speler en 10 jaar as ’n coach. “My lojaliteit is vanselfsprekend. “Ek sal met die maatskappy praat oor ’n moontlike rol, maar ek sal ook my opsies oophou.” Dobson het gesê dit sal hartseer wees as hulle 20 jaar se ervaring verloor. “Dit sal great wees as Robbie aanbly, want hy is tegnies baie goed,” het Dobson bygevoeg. Dobson stem saam die timing van die aankondiging van sy aanstelling as nuwe breier van die Stormers kon beter gewees het, maar dit is beter as dit nou eerder as later gebeur. “Ons soek nie spelers wat onseker is oor hul toekoms nie,” het hy verduidelik. “Die spelers weet ten minste nou waar hulle staan. “Ons sal naïef wees as ons dink al die spelers gaan aanbly. Daar is ’n nuwe generasie talentvolle jong spelers wat deurgekom het. “Met die tydsberekening van die aankondiging kan ons nou met die spelers begin negotiate. “Die toekoms lyk dus rooskleurig. “Die spelers kan nou al hulle aandag toespits op wat hulle in 2019 wil bereik.” Dobson het ook gesê hulle het twee bestuurspanne saamgebring. Hulle gaan alles in hulle vermoë doen om vanjaar ’n sukses daarvan te maak. Hy beskou dit as ’n groot eer om die Stormers volgende jaar te kan afrig. Dobson het verklap: “Dit was altyd my droom om die Stormers te coach. Dis die eerste keer dat ek die kans kry om by die Stormers betrokke te wees. Ek wil graag soveel moontlik leer.” Fleck glo dit help dat hy en Dobson ’n lang geskiedenis saam het. “Ek sal alles in my vermoë doen om dinge in plek te sit sodat hy ook in die toekoms sukses kan behaal,” het Fleck gesê. “Ek het dit geniet om destyds saam met hom in die Varsity Cup te coach. “Ek is ook nog besig om elke dag te leer.”