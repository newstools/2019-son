MANCHESTER United se veelsydige speler Ashley Young het gewaarsku mense moet hom en sy spanmaats nie vandag afskryf nie. Die Red Devils pak Paris Saint-Germain op Le Parc des Princes. Die game is die tweede been in die Uefa Champions League­ se ronde van 16. United is met sy rug teen die muur nadat hy die eerste been op Old Trafford met 0-2 verloor het. Die sterbelaaide Franse Ligue 1-klub is die guns­teling om na die kwarteindronde deur te dring. Maar Young (33) voel hulle kan in die Franse hoofstad die onmoontlike vermag – veral nadat United se tyde­like bestuurder, Ole Gunnar Solskjaer, die leisels oor­geneem het. Solskjaer is nog on­oorwonne in die Engelse Premierliga. In alle kompetisies het hy nog net een keer verloor. United se getroue ondersteuners kan dus vanaand regskuif vir ’n begeesterde vertoning deur die voormalige Engelse kampioenspan. Dié sal wil wraak neem vir die Old Trafford-skande. “Ons ken ons vermoë,” het Young vol bravade aan Associated Press gesê. “Mense het ons vroeg in die seisoen af­geskryf. “Natuurlik gaan dit moeilik wees. Ons moet soontoe gaan, doele aanteken en die wedstryd wen. “Ek glo vas as ons goed verdedig en genoeg kanse skep, kan ons dit doen. “Ons kán hulle klop,” het die Engelsman afgesluit. United se taak lyk selfs moeiliker ná die nuus dat sy talisman, Paul Pogba, nie beskikbaar is nie. Die Fransman is op die oomblik geskors. Die beseringspook is net so besig. Sterre soos Nemanja Matic, Ander Herrera, Juan Mata, Jesse Lingard, Phil Jones, Matteo Darmian, Antonio Valencia, Anthony Martial en Alexis Sánchez is almal op die krukkelys. United het Saterdag hope karakter en veggees getoon in ’n terugvegpoging met 3-2 oor Southampton. Gereed Volgens Young sal United inspirasie uit die naweek se vertoning put. “Almal sal gereed moet wees,” het Young verder gemaan. “Ons moet gereed wees as die coach ons wil gebruik.”