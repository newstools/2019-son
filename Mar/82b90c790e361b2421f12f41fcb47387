ESKOM vertrap hulle reg om ’n decent bestaan vir hulle, hulle families en gemeenskap te skep. Só kla talle eienaars van klein besighede nadat load shedding die afgelope week weer deeglik sy tol geëis het. In sommige gevalle het areas tot op drie keer ’n dag beurtkrag gedurende fase 4 load shedding ervaar, wat talle besighede en huishoudings tot op hulle knieë gedwing het. “Die land se kragverskaffer, Eskom, is in sy moer en nou wil hulle ons en ons besighede oor die afgrond stuur,” sê die eienaar van ’n onderneming wat vloere lê. As vlak 4 nie die gewenste uitwerking het nie, kan Eskom tot op vlak 6 implementeer. Load shedding blyk nou hier om te bly, ten minste op kort termyn. Die sakeman sê hy moes vandeesweek ’n generator koop, wat hom R5 000 uit die sak jaag. “Die help ook nie baie nie, want soms moet ek op twee tot drie sites ’n dag wees. “Die load shedding maak my agter met my werk en kos my baie. “Ek weet nie hoe lank ek nog daarmee sal kan cope nie. “Dis nie al die customers wat altyd verstaan nie,” sê hy. Faizel Valley van Bargain Warehouse in Athlone sê load shedding het ’n groot impak op sy besigheid. Net verlede naweek het sy yskas opgepak as gevolg van die krag wat drie keer af gegaan het. Die besigheid ly finansieel baie groot skade, sê hy. Valley beplan ook nou om ’n kragopwekker aan te skaf, wat hom baie geld gaan kos. “Dis baie frustrerend.” “Hulle doen dit om ons te frustreer sodat ons tevrede moet wees wanneer die prys van krag styg,” meen Valley. Grant February, ’n voorman by die Smart Panel Shop, sê die werkers geniet die load shedding, want dan kan hulle meer rus. Maar dit raak die mense wat die admin doen die meeste in die besigheid omdat hulle werk gestaak word. Abubakar Bray sê load shedding f*k alles op. Die briesende eienaar van Kekkel en Kraai in Epping sê hulle moet nou ’n kragopwekker aankoop waarvoor hulle nie geld het nie. “Ons het die krag nodig om te werk,” sê hy. Voorwaardes Volgens ’n werker wat anoniem wil bly, word hulle deesdae by die Pep-klerefabriek in Parow die geld van twee ure ’n week minder betaal oor load shedding. Shaunita Basson-Jacobs, die hoof van werknemerverhoudings van Pep Clothing, verduidelik: “Pep Clothing voldoen 100% aan die voorwaardes van die Nasionale Bedingingsraad vir die Klerebedryf (soos vervat in ’n loonooreenkoms). “Alle lone en betalings word deur dié ooreenkoms bepaal. “Ons praat onder meer oor onderwerpe soos load shedding om te verseker dat ons voldoen aan wat deur die voorgeskrewe strukture ooreengekom word.”