DIE voormalige adjunkhoof van studentegelde by die Universiteit Stellenbosch (US), Chris de Beer, is deur die Valke vir bedrog gearresteer. Kapt. Philani Nkwalase, woordvoerder van die Valke in die Wes-Kaap, het aan News24 bevestig dat ‘n kennisgewing op ‘n verdagte beteken is om in die Bellville-handelshof op verskeie klagte van bedrog en geldwassery te verskyn. De Beer is in 2012 by die US gefire ná ‘n forensiese ondersoek bevind het hy en Jurie Roux, wat toe die finansiële direkteur van die universiteit was, het R21 miljoen van die universiteit se reserwefonds na die Maties-rugbyklub oorgeplaas. Die geld is glo gebruik om die uitgawes van spelers soos Peter Grant, Juan de Jongh, en Ernst Joubert te dek. De Beer en Roux, tans die uitvoerende hoof van SA Rugby, word ook deur ‘n siviele eis van R32 miljoen van die Universiteit Stellenbosch in die gesig gestaar vir skade wat gely is deur bedrieglike gedrag. Die saak word op 13 Mei in die Wes-Kaapse hooggeregshof aangehoor. – News24 