MANCHESTER United het hul interim-bestuurder, Ole Gunnar Solskjaer, nou voltyds in die pos aangestel. Solskjaer het 'n kontrak geteken om vir die volgende drie jaar in die hot seat te wees. Dié voormalige United-doelskieter het in Desember as bestuurder begin waarneem toe José Mourinho ná 'n rits swak vertonings gefire is. Die Red Devils het toe 14 van sy 19 wedstryde onder die Baby Faced Assassin, soos Solskjaer in sy speeldae bekendgestaan het, gewen. Die Noorwëer het op United se webwerf gesê hy het nogaltyd daarvan gedroom om United af te rig. “Dit was vir my ‘n eer om vir Manchester United te speel en my afrigtingsloopbaan hier te begin. Die afgelope paar maande was ‘n fantastiese ervaring," sê hy. "Ek wil al die afrigters, spelers en personeel bedank vir die werk wat ons sover ingesit het.” United is tans in die vyfde plek, twee punte agter Arsenal, op die punteleer van die Engelse Premierliga. Hulle speel Saterdag tuis teen Watford. - Sky Sports