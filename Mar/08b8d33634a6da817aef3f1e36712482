JUNCTION Rovers het skielik uit die ashoop opgestaan en was die surprise package van die naweek se Safa Cape Town Derde Liga-streek. Dit was toe Tevin Seymour en sy spanmaats die huidige voorloper, Matroosfontein FC, met 2-1 ’n bloedneus gegee het. Patrick Wheels (breier) se Matroos-span gee met 34 punte ná 17 wedstryde steeds die pas aan in die liga. Dis twee punte bo die tweede geplaaste Young Pirates, wat 32 punte ná 18 wedstryde het. Ricardo Daniels (afrigter) se Pirates het op hulle beurt ’n klipharde wedstryd teen Kuilsrivier FC in Heideveld met 1-0 gewen om die druk op Matroos te behou. Intussen het die sokkerspan Hanover Park FC ook die 32-punt-merk bereik. Sukses Dis nadat Reiduwaan Anthony se span sy wegwedstryd op Hickory Road in Athlone teen Nova Nacional met 2-0 gewen het. Ganief Karriem en Morné Abrahams het vir die besoekers sukses behaal. Pirates is tweede omdat hy ’n beter doeleverskil as Hanover Park het. Hanover Park se grootbaas, Anthony, sê hy is steeds trots op sy spelers se pogings tot dusver in die moeilike liga-veldtog. “Die spelers werk deur die seisoen baie hard,” het hy gesê. “Die jong spelers se puik vertonings is ook ’n rede dat ons die vrugte pluk en goeie resultate behaal. Hulle moet net glo in hulle vermoë en eerlike werk op die oefenveld uitvoer,” het Anthony afgesluit.