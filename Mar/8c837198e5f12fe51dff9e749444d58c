’N EENJARIGE seun het drie steke in sy armpie gekry nadat hy in Eindhoven, Delft, met ’n rubberkoeël geskiet is. Dit volg nadat wetstoepassers en die Land Inva­sion Unit Sondagoggend ongeveer 70 onwettige hokkies afgebreek het. Tientalle gatvol backyard dwellers het Vrydag hokkies begin oprig op ’n oop gedienste erf wat vir huise bedoel is. Die backyard dwellers sê hulle betaal duur huur om in mense se jaarts te bly. Inwoners beweer die wyksraadslid belowe al sedert 1991 om op dié stuk gedienste grond vir hulle huise te bou. ’n Groepie inwoners het gisteroggend na die wyksraadslid se kantoor by die gemeenskapsaal in Delft gegaan. Die cops se hulp is toe ingeroep. Hulle het daarna na die polisiestasie gegaan om hulle griewe te lug. Ronel Power (24), die ma van die babaseun met die gewonde armpie, het huilend gesê: “My kind kon dood gewees het. Hy het ’n gat in sy armpie, waar die vet uitgepeul het. “Hy moes drie steke by die daghospitaal kry. Hy het baie gebloei en is in erge pyn. “My pa het die kind op die arm gehad en op die hoek gestaan en kyk wat aangaan. “Een van die mans het op die groepie mense losgebrand en een dwaalkoeël het my kind in die arm getref.” Die ongelukkige back­yard dwellers dring daarop aan dat die wyksraadslid gefire word. Hulle beweer hy doen niks vir hulle gemeenskap nie. Patricia Mitchells, nog ’n ontevrede inwoner, het gesê: “Die law enforcement- en land invasion-ouens het net gekom en die mense se hokke begin afbreek. “Hulle was baie onbeskof en het die mense met traangas bespuit en met rubberkoeëls gepeper. “Baie van die mense se meubels is beskadig toe hulle hokke afgebreek is.” Verdwyn Volgens Mitchells woon die groep mense al langer as 20 jaar in ander mense se jaarts en betaal baie huurgeld. “Mense wat van Eindhoven is, kry nie huise nie, want hulle name verdwyn net van die waglys af.” Sheri Stemmet (54), nog ’n vrou, het gekla: “Ons het nie plek om te bly nie. Hulle breek ons hokke af sonder enige uitsettingsbevel. “Hulle het ons meubels en wendyhuise op trokke gelaai en weggery.” Volgens Courtney van Wyk, die wyksraadslid, beset die betogers grond onwettig deur die hokkies op te slaan. Van Wyk het gesê: “Ek het Land Invasion in kennis gestel en hulle het die hokke afgebreek. “Die Stad Kaapstad beplan om in Mei 211 huise in Eindhoven te bou vir mense op die waglys.” 