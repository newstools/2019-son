JONATHAN Steyn (45) is op 10 Januarie ná ’n epileptiese aanval in die Helderberg-hospitaal in Somerset-Wes opgeneem. Hy is die volgende dag ontslaan, maar is toe so aangerand dat hy net weer opgeneem moes word. Steyn is toe daardie dag van die Helderberg- na die Tygerberg-hospitaal in Parow­ oorgeplaas. Hy is egter die volgende dag, 12 Januarie, weer na die Helderberg-hospitaal oorgeplaas. Toe verdwyn hy spoorloos. En dis nou al twee en ’n half maande sedert sy verdwyning. Sy vrou, Betty Adams (45), vertel ná die aanranding op hom is Steyn met ’n ambulans van die Helderberg- na die Tyger­berg-hospitaal vervoer. Adams sê die laaste dat hy gewaar is, was die volgende dag toe hy weer oorgeplaas is na die Helderberg-hospitaal. Sy vertel: “Ek het hom besoek. Die hospitaalmense het hom gaan roep, maar hy was nie daar nie.” Adams se werkgewers in Gordonsbaai, Gustav Ziehl en sy vrou, Rinette Marais, vertel hulle het Steyn se spoor gevat tussen die Helder­berg- en Tygerberg-hospitaal. Ziehl sê: “Daar is eers aan ons gesê hy het uit die Tygerberg verdwyn, maar alles dui daarop dat hy met ’n ambulans teruggevat is en by die Helderberg weggeraak het.” Die egpaar sê hulle het hospitale en lykshuise gebel. Enige iemand met inligting oor Steyn, kan Ziehl bel by 082 554 5023 of bel ’n familielid, Juliana, asseblief by 078 510 2578. ’n Woordvoerder van die Wes-Kaapse gesondheidsdepartement, Sithembiso Magubane, sê hulle weet van Steyn se verdwyning. Magubane sê die hospitaalbestuur het aan die familie­ gesê Steyn het uit die ongevalle-afdeling weggeloop voordat hy opgeneem is. Hy sê die hospitaal werk saam met die owerhede om Steyn op te spoor.