SONNY Bill Williams sal die Blues se groot besluitnemer in môre se Super­rugby­-kragmeting met die Sunwolves in North Harbour wees. Leon McDonald, Blues-afrigter, het besluit om Williams die ekstra verantwoordelikheid van kapteinskap te gee. Net soos die Chiefs, het die Blues ook drie agtereenvolgende wedstryde in vanjaar se kompetisie verloor. Die Blues beleef ook ’n moeilike tydperk sedert een van hul spelers, die stut Mike Tamoaieta, oorlede is. Tamoaieta word vandag begrawe. Die Blues weet nou al dat die Sunwolves nie sommer ’n span is wat net gaan platlê nie. Die Japanners het laas week geskiedenis gemaak deur die Chiefs in Hamilton te klop – die eerste keer dat die Sunwolves ’n wegwedstryd gewen het.