MONTAGU. – Geweld het gister tussen Somaliërs en Etiopiërs uitgebreek en een man is koelbloedig doodgeskiet. Die vermoorde ou se naam was teen gistermiddag nog nie bekend nie. Hy is na bewering deur ’n Somaliër in sy shop aangeval en geskiet. Volgens Son se inligting het die Somaliërs en Etiopiërs wat spaza­-shops in die Ashbury-woonbuurt bedryf, Woensdagaand teen mekaar in opstand gekom ná hewige rusies vroeër dié week. “Hulle het onder mekaar begin baklei en daar was behoorlik chaos,” sê die ons informant. Die persoon sê nadat die man doodgeskiet is, het inwoners die shop binnegestorm en sommer oor die man se lyk die winkel begin loot. Gister het die cops hulle hande vol gehad toe dinge net weer begin opvlam het. Mense het van die winkels weer begin stroop. ’n Eienaar wat verkies om anoniem te bly, sê daar het absoluut niks van sy winkel oorgebly nie. Bang ’n Inwoner, Nico Marais, sê dat hulle woonbuurt in sy leeftyd nog nooit so iets beleef het nie. Volgens Marais is die gemeenskap nou baie bang dat ander mense hier kan seerkry of ook doodgeskiet word. “Ek vra die ouers van jong kinders wat by die winkels uithou om hier weg te bly,” het Marais bekommerd gesê. Raadslid Samuel Du Plessis het ook sy skok uitgespreek. Du Plessis sê die raad se wetstoepassers sal die situasie onmiddellik onder beheer moet kry. ’n Polisiewoordvoerder, sers. Suria Meyer, het gesê sy sal eers vandag Son se navraag kan beantwoord. Son verneem egter twee mense is reeds in verband met die voorval in hegtenis geneem.