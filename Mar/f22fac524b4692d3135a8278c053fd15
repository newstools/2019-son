NÁ ’N hele vyf jaar gaan Suid-Afrika se nasionale vrouerugbyspan dalk weer toetsrugby speel. Ja, jy het reg gehoor, die Bokke het weer ’n vrouespan. Dít nadat Saru ná die nasionale span se laaste toets teen Spanje in 2014 besluit het om die span se bedrywighede te staak. Die nuwe vrouespan, onder die afrigting van Stanley Raubenheimer, het die afgelope twee jaar net op Europese toerwedstryde teen Britse klub- en akademiespanne gespeel. Maar daar word beplan om later vanjaar op die City Park-rugbyveld in Athlone, Kaapstad, twee toetse teen Skotland te speel. Dié wedstryde word nog gereël, maar die Suid-Afrikaanse Rugbyunie was gister oorhaastig met ’n aankondiging oor die datums. Die twee toetse teen die Skotte is voorlopig vir 28 September en 5 Oktober beplan vir die SA vroue om hulle veldtog vir kwalifisering vir 2021 se Wêreld­beker-toernooi in Nieu-Seeland te begin. Opgetrek Baie beskou die ontbinding van die nasionale vrouespan as een van die redes waarom Wêreldrugby neus opgetrek het vir Suid-Afrika as gasheer vir 2023 se aanbieding van die mans­toernooi. Hulle het ook nie aan 2017 se World Cup in Ierland deelgeneem nie. Luidens Saru se verklaring was Raubenheimer gister nog heel in sy noppies oor sy span se terugkeer tot toetsrugby. “Ons pak een van die Ses Nasies-reeks se spanne en dít boonop voor ons tuis­skare. “Die meeste van ons wedstryde in die laaste paar jaar is oorsee gespeel. Dit gaan dus ’n spesiale ervaring wees vir my spelers om die ondersteuning van familie, vriende en ondersteuners te hê,” het Raubenheimer gesê voor Saru se U-draai oor die aankondiging. Die SA vroue het in 2010 laas teen die Skotte gespeel. Hulle het toe onder die breierskap van Denver Wannies twee toetse in die dorpie Lasswade met 27-8 en 41-17 gewen. Raubenheimer het 40 spelers na ’n oefenkamp by die Hoër Tegniese Skool Drostdy in Worcester genooi. Die spelers se fiksheid gaan getoets word.