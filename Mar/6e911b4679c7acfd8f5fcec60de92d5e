BLY honger vir die lopies – en wees sielkundig sterk. Dít is die paaltjiewagter en aanvangskolwer Quinton de Kock se suksesresep om met die kolf ’n bydrae vir Suid-Afrika se krieketspan te lewer. De Kock en sy kaptein, Faf du Plessis, was die groot uitblinkers met die kolf in die eerste deel van die huidige eendaagse reeks teen Sri Lanka. Die vyfde en laaste wedstryd kom Saterdag in Kaapstad aan die beurt. Du Plessis het dit duidelik gemaak dat die ander kolwers ook hulle kant sal moet bring as die Proteas later vanjaar die Wêreldbekertoernooi in Engeland en Wallis wil wen. Die raad van De Kock aan sy spanmaats is om te sorg dat hulle nie sielkundig uitgetap word nie. “Ek wil my peil behou deur nie die oefeninge te oordoen nie. Oefeninge vat sielkundig baie uit jou. “Sorg net dat jy ’n bietjie skaafwerk aan jou kolfwerk doen. Wees sielkundig sterk en honger vir baie lopies. “Wanneer die kans opduik om daai groot beurt te speel, moet jy sorg jy omskep ’n goeie begin in ’n honderdtal,” het De Kock verduidelik. Du Plessis is vol lof vir die voorbeeld wat De Kock stel en beskou hom as ’n wedstrydwenner. Nastreef “Hy dwing die boulers tot foute wanneer hy so aanvallend speel. Ons moet egter sorg dat ons nie net op hom staatmaak nie. “Die ander kolwers moet ook bestendigheid nastreef. En ons moet bereid wees om te waag. “Ons kort hitters wat die World Cup moet wen. ’n Konserwatiewe kolfbenadering gaan dit nie doen nie. “Kolwers moet ook nie bang wees om te misluk nie. Jy moet dapper wees en die risiko neem.” Die Proteas het hulle kolflys in die reeks teen Sri Lanka gereeld geskommel. Die ervare Hashim Amla kon egter weens die ernstige siekte van sy pa nie speel nie. Hy is nietemin steeds in die wedloop vir ’n plek in die Wêreldbekergroep.