’N SURPRISE so op die skoolkinders se nugter maag. Terwyl leerders van die Hoërskool Woodlands in Mitchells Plain gister­oggend nog getry het om in hulle skoolbanke wakker te word, het ’n cop-vên daar uitgesteek. Maar ander karre het ook opgetrek. Uit dié karre het die Wes-Kaapse ministers Alan Winde (gemeenskapsveiligheid) en Debbie Schäfer (onderwys) geklim in wat hulle beskryf het as ’n “verrassingsklopjag’. Dagga, drug-pypies, messe, entjies en skêre is in een klaskamer gevind. Die raid is op sekere klasse gedoen en die atmosfeer was gespanne. Die leerders het half bangerig hulle samewerking gegee. Als wat die cops hulle gevra het om te doen, het hulle gedoen. ’n Cop het aan die leerders gesê: “Sit julle hande op die skoolbank. As jy weet jy het iets by jou wat nie by die skool hoort nie, gee dit nou af.” Van die laities het skamerig lighters aan die manne in blou gegee. Die klas waar die media toegelaat is, was mak en die graad-aggies het grootoog daar gesit. Winde het ná die raid gesê: “Ons grootste uitdaging in areas soos Mitchells Plain is gangs en drugs, waarmee kinders van dié ouderdom geteiken word. “Dis baie sad om te sien, want hulle is immers ons toekoms. “Veiligheid sal werk as ons dit van twee kante aanvat – die regering en die ouers.” Winde meen die nasionale polisieminister, Bheki Cele, is ongevoelig omdat Kapenaars daagliks bullets dodge. “Ek is oortuig as die minister (Cele) in die strate geloop en met die mense gepraat het, sou hy nie die versoek vir weermag-ontplooiing verwerp het nie.” Schäfer het gesê die rede waarom die klopjag gehou is, is om die skoolomgewing veilig vir die leerders en onnies te maak. “Die doel van die raid was om kwaaddoeners af te skrik. “Hulle moet weet ons kan enige tyd op ’n skool toeslaan. Drugs en wapens by die skool sal nie geduld word nie. “Ons neem onmiddellik aksie in die vorm van dissiplinêre stappe teen enige leerder wat met dwelms of wapens gevang word. “Natuurlik kan ons nie elke skool elke dag deursoek nie. “Leerders wat nie wil hoor nie, sal die gevolge dra. “Hulle kan geskors word. Dis iets wat ons regtig nie wil doen nie. “Ons wil graag hê dat hulle self die negatiewe effekte van die dinge op ander mense en op hul toekoms sien voordat dit te laat is. “Ons het ’n vlaag van geweld in Mitchells Plain gesien met 25 moorde wat in Februarie aangemeld is.” 