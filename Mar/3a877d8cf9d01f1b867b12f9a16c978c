DIE multimiljoenrand Goodwood-stasie-behuisingsprojek is gister amptelik bekendgestel. Dié projek, wat na verwagting teen laat 2020 voltooi sal wees, sal die regering na verwagting R380 miljoen kos. Die nasionale minister van behuising, Nomaindia Mfeketo, haar adjunk, Zoe Kota, en die Wes-Kaapse minister, Bonginkosi Madikizela, het gister seremonieel die eerste sooie naby die treinstasie gespit. Na verwagting sal inwoners met lae inkomste in Goodwood, Ruyterwacht en omliggende areas by die projek baat vind. Die units in Goodwood sal voorsiening maak vir mense wat R1 500 tot R15 000 per maand verdien en wie se name reeds op die behuisingswaglys is. Samewerking Madikizela sê die behuisingsprojek sal na verwagting uit sesverdieping-woonstelblokke bestaan aan albei kante van die spoorlyn naby die Goodwood-treinstasie. Hy sê: “Die sukses van die projek is afhanklik van die samewerking van alle dele van die regering, wat insluit plaaslik, provinsiaal en nasionaal. “Dit is nie die eerste en ook nie die laaste behuisingsprojek in die Wes-Kaap nie.” Die units sal beskikbaar wees vir verhuring. Mfeketo sê die sesverdieping-woonstelblokke gee die huurders die kans om na aan hul werkplek te woon. Die projek sal in twee fases gebou word en sal meer as 1 055 huureenhede skep. Dit sal na verwagting in Oktober 2020 voltooi wees.