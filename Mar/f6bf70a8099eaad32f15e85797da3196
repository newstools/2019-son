DIE Hurricanes se Suid-Afrikaans gebore vleuel, Wes Goosen, het twee drieë in die tweede helfte gedruk om sy span tot 'n oorwinning oor die Stormers te help. Die Canes het ‘n rustyd-agterstand van 21-15 in Wellington uitgewis om uiteindelik met 34-28 te seëvier. Die Stormers se voorsprong teen rustyd was te danke aan hul effektiewe uitvoering van die rolmaalbeweging. Die kaptein Siya Kolisi en die haker Bongi Mbonambi het albei vyfpunters daarmee aangeteken. Boonop is die slot Vaea Fifita aan die einde van die eerste helfte koelkas toe gestuur. Dit het die Wellingtonse span egter nie van stryk gebring nie. Goosen het sy eerste van sy twee drieë sowat agt minute na rustyd gedruk toe hy gemaklik verby die Stormers-vleuel SP Marais gedraf het om in die hoekie oor te duik. Die Canes het met Beauden Barrett se doelskop vir die eerste keer in die wedstryd die voortou geneem, maar het gou-gou weer agtergeloop toe die plaasvervanger Jaco Coetzee vir die Kapenaars gaan druk het. Goosen het egter weer in die 62ste minuut Marais se swak verdediging uitgebuit. Dié boorling van Oos-Londen het Marais en die kantlyn ontwyk om te gaan druk. Die losskakel en kaptein op die dag, Barrett, het in die 70ste minuut gaan druk om die Hurricanes met 34-28 voor te laat loop. Die Stormers het genoeg kanse in die laaste tien minute gehad om die wedstryd te wen. Verskeie pogings om die rolmaalbeweging aan die gang te kry het egter skipbreuk gely. Die Stormers speel volgende week teen die Blues.