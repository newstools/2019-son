JULLE kan nou maar ophou skeef kyk na Jussie Smollett en weer sy musiek begin luister. Aanklaers het Dinsdag alle skielik aanklagte teen die Empire-akteur laat vaar nadat die cops eers beweer het hy het die homofobiese en rasgebaseerde aanval op hom gefake. Smollett hou dik twee mans het hom in Januarie in Chicago aangerand. Toe die polisie gesê het Smollett sit self agter die aanval, het moerige fans hom lelik sleggesê in die sosiale media. Ek sien op The Juice hy het ingestem om gemeenskapdiens te doen. Hy het ook sy borgtoggeld van $10 000 (sowat R145 000) aan die stad geskenk. Die openbare vervolger (OV) in die Cook-distrik het in ’n verklaring gesê die saak is uitgegooi “nadat al die feite en omstandighede oorweeg is”. Verantwoordelikheid Joseph Magats van die OV sê aanklaers “staan by die ondersoek en die feite”. Wanneer ’n saak laat vaar word, sal aanklaers soms daarop aandring dat die beskuldigde minstens ’n bietjie verantwoordelikheid aanvaar. Buite die hof het nie Smollett of sy regspan enige iets gesê oor sy oorspronklike verklaring in Januarie nie. Talle meen die akteur hét die aanval gefake, maar hy sê: “Ek sou nie my ma se seun gewees het as ek in staat is om te doen waarvan ek beskuldig is nie.” Dalk is hy aangeneem?