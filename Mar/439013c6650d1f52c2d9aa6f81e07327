BREAKDANCING kan in die toekoms deel van die Olimpiese Spele wees. Dié gewilde danssport is een van die vier sportsoorte wat voorlopige die groen lig van die Internasionale Olimpiese Komitee (IOK) gekry het om deel van die 2024 se Spele in Parys te wees. Die reëlingskomitee van Parys 2024 het in Februarie voorgestel om surfing, skateboarding, sport climbing asook breakdancing te oorweeg vir insluiting by die Spele. Thomas Bach, president van die IOK, sê die finale besluit word eers einde 2020 geneem. Surfing, skateboarding en sport climbing gaan deel wees van die Olimpiese Spele in Tokio 2020. Hul vertoning as nuwe sport daar sal die sleutel tot hul finale insluiting in Parys wees. Bach sê daar gaan volgende jaar in November ’n vergadering wees en dan ’n direksievergadering in Desember waar die finale besluit geneem gaan word. "In die tussentyd is daar ’n moniteringsprogram om te kyk hoe die sportsoorte vertoon, om te kyk na bestuur, integriteit van kompetisies, skeidsregters en beoordelingsstelsel," het Bach gesê. Die organiseerders van Parys  2024 het gesê hulle wil ‘n program lewer wat “in ooreenstemming met die tye sal wees en nuwe gehore sal inspireer, jongmense aantrek en wat enige plek en enige tyd in stedelike en ander omgewings gespeel kan word". Onder die nuwe IOK-reëls, wat die eerste keer vir die Tokio-spele bekendgestel is, kan gashere ’n sport kies en voorstel vir insluiting in die Spele as dit gewild is in die land waar die Spele aangebied. Die IOK is gretig om die Spele se sportprogram te verfris om relevant te bly vir borge, uitsaaiers en ondersteuners.