COPS het die naweek hard toegeslaan in Nyanga. Elf verdagtes is aangekeer weens onderskeidelik moord, die besit van onwettige wapens, die rig van ’n vuurwapen en hijacking. Volgens ’n polisiewoordvoerder, kapt. FC van Wyk, sal ses verdagtes in die Athlone-landdroshof verskyn vir die besit van onwettige vuur­wapens en koeëls. Die verdagtes is tussen 18 en 33. “Twee broers van 18 en 19 is Sondag weens moord op ’n 31-jarige man gearresteer. “Die verdagtes het die man vermoedelik Sondagoggend vroeg in Nyanga aangerand. “Hy het beserings aan sy kop opgedoen en is dood.” Gehardloop Volgens Van Wyk is nog vier mans (26, 28, 30 en 33 jaar) in shacks in Brown’s Farm gearresteer. “Die polisie het ’n verdagte man langs die shack gesien staan. Hy het na ’n ander shack gehardloop, waar nog drie verdagtes was. “Die polisie het die shack deursoek en onder ’n kombers op ’n 9 mm-pistool afgekom.” Van Wyk sê nog vyf mans het reeds in die hof verskyn weens hijacking, die rig van ’n vuurwapen en verkragting. Dié mans is van 21 tot 29 jaar oud. “Sondag is ’n 29-jarige man in Crossroads weens die besit van ’n 9 mm-Parabellum en koeëls­ gearresteer. ’n Ander persoon is in hegtenis geneem vir ’n verkragting wat in Desember plaasgevind het.”