KLEIN Delvina Europa se vermeende moordenaar het gister sy eerste verskyning in die Bredasdorp-hof gemaak. Reagen Zietsman (35) is Maandag gearresteer nadat Delvina (6) se lyk in die bosse naby haar skool gevind is. Die kind is Sondag laas lewend gesien toe sy nie ver van die huis af nie met maats gespeel het. Luidens gerugte het sy saam met ’n man die bosse in geloop. Inwoners van Elim en buurdorpies het sedert Sondag saam met die polisie na haar gesoek. Zietsman staan tereg op twee aanklagte, waaronder moord en verkragting. Hy’t glo voorheen ook ’n jong meisie seksueel aangerand en is daarvoor gestraf. ’n Ander klag van verkragting teen hom is teruggetrek. Son verneem hy was onlangs in ’n rehab-sentrum. Die saak is uitgestel tot 8 April wanneer Zietsman waarskynlik om borgtog sal aansoek doen.