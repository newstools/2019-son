STUART Baxter is so desperaat vir spelers van gehalte vir die nasionale span dat hy nou selfs van sy langtermyn-krokke bekyk. Die Engelsman het weer die wenkbroue laat lig toe hy Maandag sy Afrikabeker-groep bekend gemaak het. Bafana Bafana pak Libië op 24 Maart in die laaste wedstryd van sy kwalifiserende veldtog vir die Afrikabeker-toernooi. Dis ’n wegwedstryd in die Stade Taïeb Mhiri in Sfax, Tunisië. ’n Gelykop uitslag sal Bafana Bafana se plek in volgende jaar se eindtoernooi in Egipte verseker. Nigerië het reeds vir die toernooi gekwalifiseer as wenner van groep E. Fiksheid Baxter het spelers soos Keagan Dolly en Bongani Zungu ingespan. Albei het nog nie vanjaar gespeel nie. Hy het ook Mamelodi Sundowns se krok Rivaldo Coetzee nader getrek. Dié boorling van Kakamas is nog myle ver van volle fiksheid. Dat Baxter ook Cape Town City se leier, Thamsanqa Mkhize, bo sy spanmaat Taariq Fielies gekies het, onderstreep net weer dat hy nie die geskikte breier is om die nasionale span na nuwe hoogtes te neem nie. Wat is fout met jong talent soos Fagrie Lakay, Gift Links en Riyaad Norodien? Hulle is almal spelers wat deur die plaaslike strukture kom. Vir Baxter, wat ’n tweede stint geniet met Suid-Afrika, is dit onaanvaarbaar. Baxter het nog sy besluite probeer regverdig. “Ons was in kontak met Keagan Dolly en Bongani Zungu se klubs,” het Baxter verduidelik. “Ons is bewus dat hulle herstel het en fiks is, maar hoe fiks? “Hulle oefen weer en het so ’n paar minute gespeel, maar is dit genoeg?”