’N ONSKULDIGE taxibestuurder en ’n omstander is vandeesweek inderhaas hospitaal toe geneem ná ’n skietvoorval by die taxistaanplek in Uitenhage. Die skietery het Woensdag 16:00 buite die Uiten­hage Mall plaas­gevind. Die cops was paraat en binne tien minute het hulle een van die verdagtes gearresteer. Die 18-jarige man is aangekeer toe hy naby die plaaslike landdroshof gehardloop het. Sers. Majola Nkohli, ’n polisiewoordvoerder, sê die skietery het uitgebreek nadat die taxibestuurder met vyf ander mense by die rank stry gekry het. “Een van die mans het ’n gun uitgetrek en begin skiet. Ontbied “Die taxibestuurder is twee keer raak geskiet terwyl hy weggehardloop het. Hy het geval.” Iemand wat die skietery gesien het, is ook twee keer getref. “Die man het probeer vlug en in die mall ingehardloop. Die polisie is ontbied. Die vyf verdagtes het te voet gevlug.” Die verdagte wat kort daarna in hegtenis geneem is, het ’n onge­lisensieerde vuurwapen by hom gehad. “In dié stadium is dit nog onduidelik waaroor die rusie gegaan het.” Die verdagte verskyn vandag in die plaaslike landdroshof op klagte van poging tot moord en die onwettige besit van ’n vuurwapen.