HOEWEL die polisie bewus is van die bewering dat die boyfriend van Rochel Scheepers (20) van Missionvale in die Baai haar vermoor het, kon hulle hom nog nie opspoor nie. ’n Woordvoerder van die polisie, kapt. Johan Rheeder, het by navraag gesê: “Scheepers se moordsaak is op 16 September 2018 geopen. “Die post mortem dui aan dat sy oorlede is aan veelvoudige beserings. Die moordsaak word nog deur die Algoapark-polisiespeurders ondersoek. “Die polisie is bewus van die oorledene se familie se bewering dat die boyfriend haar vermoor het, maar in dié stadium is daar geen bewyse wat hom met haar moord verbind nie,” sê Rheeder. “Die polisie het die boyfriend nog nie opgespoor om sy alibi vas te stel of om sy verklaring te kry nie. Daar is dus geen verdagtes in die moordsaak in hierdie stadium nie” Scheepers is vermoedelik op 15 September 2018 vermoor. Haar ouers, Alvin Roman (45) en Beauty Scheepers (51), het eers daardie Sondag uitgevind van hulle dogter se dood nadat hulle by iemand gehoor het hulle moet gaan kyk by die Dora Nginza-hospitaal. Die moord het ’n dag ná Rochel se 20ste verjaardag plaasgevind. Daardie Saterdag het Beauty haar dogter in ’n gesonde toestand in Missionvale gesien en vir haar ’n R50 vir haar verjaardag gegee. Hulle sou haar Maandag uitgevat het om haar verjaardag te vier. Aangerand By die mortuary moes die ouers hulle dogter se verminkte lyk uitken. Hulle sê sy was van kop tot tone pimpel en pers geslaan. Haar arms en hande was skeef gebreek en haar kop het klaarblyklik ’n lelike hou gehad. Haar bolyf was kaal en sy het net haar tracksuit pants aangehad. Beauty-hulle het by iemand gehoor dat die kêrel en dié se oom die Sondag ná Rochel se dood haar lyk by Dora Nginza gaan aflaai het. Die kêrel en Rochel het in 2014 begin date voor sy hoërskool gelos het. Sy het glo alles vir hom gedoen, van klere was tot kosmaak. Maar steeds het hy haar vermoedelik aanhoudend fisiek aangerand. Sy is op 15 Desember 2016 deur die boyfriend met ’n besemstok aangerand en het dae lank in die hospitaal deurgebring. Op 8 Maart 2017 het Beauty en haar dogter ’n interdik teen die boyfriend gekry, maar op 4 April 2017 het Rochel self die saak teruggetrek. Die ouers wil hê hulle kind se moordenaar moet gevang word en agter tralies gesit word sodat hulle finaal kan closure kry. As enige iemand inligting het, word hulle gevra om die speurtak by die Algoapark-polisiestasie te kontak by 041 409 1061.