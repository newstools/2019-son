BEURTKRAG het na bewe­ring veroorsaak dat ’n bakker se kombuis afgebrand het. Rachel en Johannes Isaacs van Grabouw was in die kerk toe hulle kombuis Sondag­oggend in vlamme opgaan. Raadslid Charles November, die paartjie se neighbour, glo vas die brand is Eskom se skuld. Was dit nie vir einste November nie, het die hele huis waarskynlik uitgebrand. Afgebreek November vertel: “Ons het load shedding ondervind toe die brand uitbreek. “Die kragtoevoer moes te sterk gewees het toe die krag aangaan. “Nie lank nadat die krag aangegaan het nie, het die rook by die dak uitgetrek. “Ek is nie ’n electrician nie, maar dit kan net dít wees. “Toe ’n neighbour my alert, het ek ondersoek ingestel en sommer die deur afgebreek. “Ek het toe die hosepipe gevat om die brand te blus.” Johannes was in trane toe hy aan Son vertel hoe dankbaar hy is dat November ingegryp het. Volgens Johannes woon hy al 24 jaar in sy huis. Hy vertel: “Ek voel baie hartseer. My huis is klaar betaal en nou gebeur dít. “Ek het ook nie versekering nie. “As Charles nie betyds gekom het nie, sou ek álles verloor het.” Volgens Johannes was hy Maandag by Eskom se kantore om ’n eis in te dien. Johannes voeg by hy was baie verlig dat hulle so behulpsaam was. November, wat voorheen vir Eskom gewerk het, sê hy sal alles in sy vermoë doen om seker te maak die Isaacs-gesin word gehelp. Hy verduidelik: “Ek sal seker maak alles word aan Eskom deurgegee, byvoorbeeld quotes. “Ons was nou daar en dit lyk asof hulle ons gaan help.” Rachel sê sy hoop Eskom gaan deurkom vir hulle, want haar inkomste is nou weggeneem. Sy het gebak en die lekkernye verkoop. ’n Hartseer Rachel sê: “My oond is nou daarmee heen. “Dit het my gehelp om kos op die tafel te sit.” Volgens Johannes gaan die polisie ook ’n verslag aan Eskom oorhandig. Teen druktyd gister het Eskom nog nie op Son se navrae gereageer nie.