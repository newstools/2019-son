DIE fight teen misdaad in die bendegeteisterde Wes-Kaap kan nóg ’n knou kry. Dís nadat cops in die provinsie met ’n go-slow oor bevorderings begin dreig het. Die Wes-Kaap gaan reeds gebuk onder ’n misdaad-plaag waarin gangsters en druglords die oorhand kry. ’n Ingeligte sê die cops se lae moraal kan misdaadbekamping verder pootjie. Die cops is ontevrede oor die nasionale polisiekommissaris, lt.genl. Khehla John Sitole, se bevorderings in spesialis-eenhede soos die Valke en intelligensiedienste. ’n Groep cops van ander eenhede, die Concerned SAPS Members, dreig nou met die go-slow-staking oor hulle oor die hoof gesien word vir bevordering. Daar is meer as 2 000 van hulle, meestal van die Wes-Kaap. Hulle het ’n petisie met hulle griewe en duisende handtekeninge aan die voorsitter van die parlement se portefeuljekomitee oor die polisie oorhandig, maar sonder enige sukses. Die ontevrede cops kla ’n konstabel wat hom vars uit die opleidingskollege by ’n gespesialiseerde eenheid aansluit, word sommer gou ’n adjudantoffisier. Sersante Konst. Xolile Tyhali, sekretaris van die Concerned SAPS Members, sê: “Die stasiekommissarisse word ook oor die hoof gesien. “Ek is self ’n konstabel wat al tien jaar in die polisiediens is en nog nie bevorder is nie. “Dit geld ook vir sersante en adjudant-offisiere met 10 tot 15 jaar ondervinding of meer. “Die unies kan ons nie help nie. Dus het ons gemobiliseer. Ons gaan die saak arbeidshof toe neem. “Van ons het diplomas en grade, maar ons word oorgesien vir bevordering.” Hy sê cops in die gespesialiseerde eenhede het glo spesiale vaardighede en dís hoekom hulle bevorder word. Intussen het die minister van polisie, Bheki Cele, ’n misdaad-imbizo met inwoners gehou oor hulle ontevredenheid met die cops en die hoë voorkoms van misdaad in die provinsie. Volgens brig. Vish Naidoo, nasionale woordvoerder van die polisiediens, is verskeie bevorderings in die pyplyn. Naidoo sê: “Die minister het in sy begrotingsrede gesê 69 000 cops gaan bevorder word. Die meer as 32 000 lede van die spesialis-eenhede is net fase 1. “Die ontevredenheid moet ’n misverstand wees, want die ander bevorderings ís in die pyplyn.” Maar die Wes-Kaapse minister van gemeenskapsveiligheid, Alan Winde, het gister gesê Cele het nog nie, soos hy belowe het, die SAPD se appèl teen ’n bevel van die gelykheidshof teruggetrek nie. Die hof het in Desember bevind die stelsel wat die polisie op na­sionale vlak gebruik om polisiehulpbronne toe te ken, diskrimineer teen swartes en arm mense in die provinsie. “Dit bewys die regering gee nie om vir ons mense wat in vrees lewe en kinders wat deur misdadigers uitgeroei word nie,” het Winde geblaas. “Die provinsie het ’n tekort aan 4 500 polisielede en die minister se mandaat is om seker te maak daar is genoeg hulpbronne. “Luidens verslae was daar 25 moorde in Mitchells Plain in Februarie en 18 in Bonteheuwel sedert die begin van die jaar. Die diskriminasie teen dié provinsie moet end kry.” Erger Winde het vroeër opgemerk in die Wes-Kaap is daar net vir elke 509 inwoners ’n cop. Hy vind dit baie kommerwekkend. In Kaapstad self is dit nog erger: Hier moet elke 560 inwoners ’n cop deel. Winde het gesê: “Te veel mense gaan weens swak polisiëring op die Kaapse Vlakte dood. “Die polisie het nie die mannekrag of hulpbronne om die gemeenskappe te patrolleer nie.”