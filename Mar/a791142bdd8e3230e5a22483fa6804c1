DIE Madibaz het Maandagaand skoonskip gemaak in die round robin-gedeelte van die Varsity Shield toe hulle die Fort Hare-Universiteit (UFH) met 32-9 in die Davidson-stadion geklop het. Die uitslag beteken die Madibaz bly onoorwonne ná sewe wedstryde en eindig boaan die log in hulle eerste Shield-kompetisie. “Ál wat oorbly, is die halfeindstryd en die eindstryd,” sê Jarryd Buys, Madibaz-breier. Wenkultuur “Ons doelwit was nog altyd om ’n tuishalfeind te behaal, maar nou is daar ’n groot kans om die eindstryd ook by die huis te speel.” Hy voeg by hulle doelwit dié seisoen was om die wenkultuur terug te bring na Madibaz-rugby. “Daar was dié seisoen baie veranderinge in die span, maar dit was belangrik dat ons weer op die wenpad kom. Om die seisoen onoorwonne af te sluit is wonderlik.” Al het die Madibaz hulle Oos-Kaapse bure UFH uit die kompetisie geskop, het die Walter Sisulu-Universiteit (WSU) dit wel tot in die halfeindstryd gemaak. Dis nadat die WSU in sy laaste wedstryd met 40-13 met die TUT afgereken het. Die uitslag beteken die WSU eindig in die derde plek en sal dus na die Kaap moet reis om CPUT op 4 April in die CPUT-stadion te pak in die eerste halfeindstryd. Die Madibaz is dan volgende teen die UKZN in die Madibaz-sta­dion aan die beurt. Albei die rugbywedstryde sal regstreeks op DStv se sportkanaal 201 uitgesaai word.