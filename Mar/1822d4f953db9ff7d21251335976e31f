JA-NEE, Cardi B het in ’n stadium ’n donker lewe gelei en sy erken dit reguit. ’n Ou video van die rapper waarin sy sê dat sy mans verlei, gedrug en beroof het, het nou opgeduik. Die 26-jarige het dié week op Instagram haar donker dade betreur nadat almal geskok was oor die video. Die mammie van een skryf in ’n nota op Instagram: “Ek is deel van ’n hip-hop-kultuur waar jy kan vertel waar jy vandaan kom. Jy kan praat oor die verkeerde dinge wat jy gedoen het om te kom waar jy is. “Daar is rappers wat moord, geweld, dwelms en roof verheerlik. Dis misdade wat die rappers voel hulle moes doen om te kom waar hulle nou is.” Cardi sê sy wou nooit oor dié dinge praat nie, want sy wou nie die ondinge uit haar verlede glorify nie. “Ek het nog nooit dié dinge in enige van my musiek genoem nie oor ek nie trots is daarop nie. Ek voel ek het ’n verantwoordelikheid om nie dié dinge te verheerlik nie.”