ALEXIS Sánchez gaan veg om sy sterstatus by Manchester United te behou. Sánchez is die duurste speler op dié Engelse klub se boeke. Sedert hy van Arsenal na die Red Devils geskuif het, het hy nog nie sy reputasie gestand gedoen as iemand wat gereeld doele aanteken nie. Langtermyn-beserings het ook tot dusver die Chileen se kanse belemmer om gereeld speelkans te kry. Liefde Hy verkies om optimisties te bly oor sy kanse om eendag in United se geroemde nr. 7-trui te skitter. “Ek wil net my liefde vir sokker bewys. Ek weet waartoe ek in staat is. Ek glo in my ver­moëns,” het Sánchez aan die tydskrif Inside­ United gesê. “United is ’n belangrike klub – nie net in Engeland nie, maar in die wêreld – en ek sal daarvan hou om vir die supporters ’n trofee­ te wen. “Dit is vanselfsprekend dat ek United se fans gelukkig wil maak. Ek wil doele aanteken. Ek wil vir hulle vreugde bring. Ek wil silwerware wen.” Die reality vir Sánchez is dat hy weer beseer is – dié keer met ’n knie wat hom nog vir ’n volle maand buite aksie kan hou. Dit beteken die beloftes wat hy nou maak, kan eers volgende seisoen nagekom word. In 41 wedstryde sedert sy aankoms by United het hy net 5 keer gescore. Verkoop Net twee van daai doele het in die 23 wedstryde in die huidige seisoen gekom. Daar word uit verskeie oorde gevra dat die United-bestuurder, Ole Gunnar Solskjaer, Sánchez moet verkoop of uitleen. United kort ’n speler wat gereeld doele aanteken, want in die laaste twee games is die klub se flou slaankrag voorlangs kwaai expose­. – Sportredaksie, Sky Sports