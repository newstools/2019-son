TONGAAT. – ’n Man is gearresteer nadat hy ’n man wat sy vrou wou verkrag, met ’n panga doodgekap het. Die voorval het Maandag in Magwaveni, Tongaat, in KwaZulu-Natal gebeur. Die operasiesentrum van die maatskappy Reaction Unit SA (Rusa) van Tongaat het ’n oproep van ’n lid van die publiek gekry. Prem Balram, ’n woordvoerder van Rusa, sê by hulle aankoms om en by 11:00 is die man op die grond gekry met erge beserings aan sy arms en kop. Hy het baie gebloei. Skreeu “Daar is vasgestel die man het by ’n huis ingegaan en probeer om ’n vrou wat vyf maande swanger is, te verkrag. Hy het ’n panga by hom gehad.” Volgens Balram was die vrou se man in die huis en het gehoor sy vrou skreeu. “Hy het die panga gegryp en die man herhaaldelik geslaan.” Die man het na buite gestrompel en is dood. Die vrou se man is toe gearresteer.