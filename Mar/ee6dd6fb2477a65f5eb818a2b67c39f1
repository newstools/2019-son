DIE Chilli Boys moet hulle nou weer uit die relegasiesone lig nadat hulle hulself – sonder om ’n bal te skop – weer tweede laaste in die Premierliga bevind. Chippa United is nou weer in die 15de plek nadat Free State Stars Woensdagaand op Goble Park in Bethlehem teen Polokwane City 1-1 gelykop gespeel het. Die uitslag beteken Stars het een punt meer as Chippa en het bo die Oos-Kaapse span ingeskuif. Dit maak die Chilli Boys se wedstryd Sondag in die Thohoyandou-stadion teen Black Leopards net al hoe belangriker. Chippa was ses wedstryde onoorwonne onder die beheer van die nuwe afrigter, Clinton Larsen. Die segetog is egter die afgelope Sondag tot ’n einde gebring toe SuperSport United die Baaienaars in die Sisa Dukashe-sta­dion met 1-0 geklop het. Leopards is tans in die 12de plek, twee punte voor Chippa met 22 ligapunte. Volgens Larsen sal die Thohoyanda-stadion nie ’n maklike plek wees om in te gaan wen nie. “Die atmosfeer daar is dieselfde soos dit is vir ons by die Sisa Dukashe in Mdantsane. “Dit sal moeilik wees om net op te daag en te dink ons gaan wen, maar ons moet probeer,” sê Larsen. Larsen sê ’n oorwinning oor Leopards verseker dat hulle hul teiken van vyf punte in elke drie wedstryde bereik. “Ons moet ’n oorwinning behaal, dan sal ons vyf punte hê van ons laaste drie wedstryde. “Al het ons teen SuperSport verloor, voel ek ons het genoeg confidence om weer terug op die wenpad te kom. Ons sal moet hard werk, maar ons kan dit doen.” Larsen sal ook moet besluit watter een van sy Manzini-doelskieters, Rhulani of Lerato, hy speelkans gaan gee. Lerato het ’n stil dag teen SuperSport beleef, terwyl Rhulani probeer het om ’n impak vanaf die bank te maak. Leopards se verdediging boesem egter nie vrees in nie en hulle het dié seisoen reeds 30 doele afgestaan. So, daarom is dit moontlik tyd vir Larsen om weer die sterk en fisieke Rhulani in te span om die Chilli Boys weer vinnig op die voorvoet te kry teen die uitgeslape Leopards.