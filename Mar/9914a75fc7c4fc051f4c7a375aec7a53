SEKERLIK moet Robbie Fleck se treurige rekord in wegwedstryde as afrigter van die Stormers nou sy base in die Kaap noop om in te gryp. Die Stormers het Saterdagoggend hul 12de keer – ja dis nou al ’n dosyn eiers se keer - ’n oorsese Superrugbywedstryd verloor. Fleck se Stormers moes met 9-24 die knie voor die Blues in Auckland se Eden Park-stadion buig – hul vierde nederlaag weg van die huis in vanjaar se kompetisie. Die enigste regmerkie op Fleck se kerfstok dié seisoen is die Kapenaars se vervelige wen in Durban teen die Sharks - met selfs daai wedstryd wat enige kant toe kon geswaai het in beter speeltoestande. Om dinge in perspektief te plaas gaan Son jou nou ’n breakdown gee oor hoe treurig die Stormers se oorsese rekord onder Fleck is. *In 2016 kon die Stormers net twee van hul sewe wegwedstryde wen, met een gelykop-uitslag teen die Sunwolves in Singapoer. *Daar was ’n effense verbetering in 2017 met die Kapenaars wat drie keer weg kon wen en die ander drie kere verloor het. *Die 2016 en 2017 seisoene kon Fleck nog basies sy pos as breier justify, danksy die span se kwalifikasie vir die eerste ronde van die uitklopwedstryde. *Toe kom 2018 se nagmerrieseisoen waarin die Kapenaars 0 uit 8 wegwedstryde kon wen - met selfs die Sunwolves wat die Kapenaars geklop het. Verlore weg van die huis teen mede-Suid-Afrikaanse spanne kan dalk nog vergewe word, maar om in vier jaar as afrigter net met oorsese oorwinnings teen die Sunwolves (1 uit 3), Jaguares (2 uit 3) en nie eers een oor ’n Australiese span te spog nie, is onaanvaarbaar. Nog twee nederlae oor die volgende twee naweke teen Australiese spanne sal effektief ’n kortsotndige einde aan Fleck en sy span se aspirasies vir kwalifikasie tot die uitspeelrondes maak. Die vraag moet dan gevra word. Sal dit nie beter uitwerk as John “Dobbo” Dobson eerder maar vir die tweede helfte van die seisoen as hoofafrigter oorneem nie? Dobson is al reeds deur die Westelike Provinsie Rugbyunie as die Stormers se breier vanaf 2019 confirm. Son het ook betroubaar verneem dat verskeie spelers, wat voorheen die hasepad oorsee wou kies, nou so confident oor sy aanstelling as breier voel dat hulle dalk hulle ooreenkomste vir meer geld in Europa en Japan gaan opskeur. Jammerlik sal die Bokslot Eben Etzebeth nie een van dié manne wees nie. Hy is al reeds vasgeteken by Toulon. Dobson kan ook nie slegter as Fleck vaar in die warm stoel as hy nou al oorneem nie. Dis al vir ’n geruime tyd heel duidelik dat dieselfde spelers, wie so sukkel om onder Fleck te perform, ’n gedaanteverwisseling ondergaan wanneer Dobson hulle in vorige seisoen in die Currie Cup afgerig het. Ja, die Currie Cup spog nie naastenby met die intensiteit van Superrugby nie. Nogtans is dit vir WP-ondersteuners verblydend om te sien dat daar darem met so bietjie flair deur die backline gespeel word onder Dobbo. Die klomp drieë wat Sergeal Petersen laas jaar gedruk het, is nie danksy miracles nie. Vanjaar se Stomers kon onder Fleck se afrigting nog net 9 drieë in ses wedstryde druk en hul veldtog lees al klaar drie gewen en drie verloor.