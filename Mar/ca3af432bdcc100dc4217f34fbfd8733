DIE polisie het vier mans gearresteer in verband met die bedryf van 'n dagga-laboratorium wat Vrydag in die Strand ontdek is. Die cops het op die lab afgekom toe hulle op 'n tip-off gereageer het. Hulle het 'n perseel in Boundaryweg in die Strand se nywerheidsgebied binnegaan en op 'n reuse hidroponiese dagga-laboratorium afgekom. Die polisie het staalhokke in 'n pakhuis ontdek waarvan meer as 50 as laboratoriums ingerig is met daggaplante in verskeie stadiums van kweking. Kunsmis, ander produkte om te help met die groei van die daggaplante, sowel as ‘n area, waar saailinge geplant is, is ook gevind. Daar is ook beslag geneem op ‘n aansienlike hoeveelheid gedroogde daggakoppe. Die waarde daarvan moet nog vasgestel word. Die vier mans, wat 51, 25, 32 en 40 jaar oud is, verskyn Maandag in die Strand-landdroshof.