HY WERK hard vir pasella. Dit is hoe ’n man van Macassar en sy vrou voel. Volgens Janine Cupido (34) het haar man, Emile (39), in Desember laas gepay. Cupido se man werk die afgelope ag jaar in Bellville vir die anti-land invasion-eenheid van die Stad Kaapstad. Cupido sê haar man het ook nie die afgelope twee maande ’n payslip gekry nie. Volgens Cupido is haar man die enigste een van sy kollegas wat dit oorgekom het. Cupido sê sy is bekommerd oor hoe hulle vir die kids gaan sorg. “My man se oupa en ouma sorg nou vir ons – wat nie reg is nie’, vertel Cupido. Die twee het vyf kids, van wie vier op skool is. “Dis baie moeilik vir ons.” Cupido vertel dat haar een dogter baie siek is met hart-en longprobleme, sowel as asma. Boonop dreig die mediese fonds nou om hulle uit te skop omdat daar twee maande lank nog niks betaal is nie. “Ons het nie geld vir medikasie of dokters nie en die polisse wil ook alles laat vou as ons nie gaan betaal nie,” sê Cupido. Cupido sê sy het al verskeie kere haar man se voorman gekontak. Volgens haar sê hy net haar man moet op ’n ander plek inklok, maar die res van die werkers in Bellville klok daar in en word betaal. Emile gaan werk nog elke dag, al word hy nie betaal nie. Luthando Tyhalibongo, ’n woordvoerder van die Stad Kaapstad, sê Cupido weier om na ’n ander perseel te verskuif in ooreenstemming met bedryfsvereistes. Tyhalibongo sê die werknemer ontvang sy salaris, maar daar is groot aftrekkings weens onbetaalde verlof. “ ’n Tugprosedure is tans aan die gang, waar die werknemer die reg het om alle kwessies te lug.”