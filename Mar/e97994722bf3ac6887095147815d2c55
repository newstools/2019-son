DIE halfeindstryde in vanjaar se FA Cup-kompetisie sal op 6 en 7 April gespeel word. Die Engelse Sokkervereniging (FA) het gister die fixtures vir die semi’s in Londen se Wembley-sta­dion bevestig. Manchester City en Brighton & Hove Albion sal op 6 April eerste in aksie wees, berig Reuters. Wolverhampton Wanderers, wat Manchester United in die kwarteindronde met 2-1 uitgeskakel het, en Watford sal ’n dag later sake uitspook vir ’n plek in die eindstryd. Uitgewis Die eindstryd van dié jaar se FA Cup-toernooi sal op 18 Mei gespeel word. Pep Guardiola se City-span word as die groot gunsteling vir dié titel beskou nadat die Premier­liga-kampioen ’n agterstand van 0-2 uitgewis het om Swansea City met 3-2 te klop. Dit het City op koers gehou om in die 2018-’19-seisoen vier titels te wen. City het reeds die League Cup gewen toe hulle Chelsea met strafdoele in ver­lede maand se eindstryd geklop het. Wiele Hulle is tans tweede in die Premierliga, maar het een wedstryd minder as die voorloper, Liverpool, gespeel. Glorie in die Uefa Champions League is Guardiola se sterbelaaide span óók beskore as hulle Tottenham Hotspur oor twee bene in volgende maand se kwarteindronde kan klop. Brighton, wat gaan poog om City se wiele af te blaas, het Millwall in ’n penalty shootout met 5-4 geklop om die halfeindronde te haal. Watford was met 2-1 te sterk vir Crystal Palace.