ROBERTSON. – ’n Ouma loop hof nadat haar man morsdood gesteek is. Nicolene Fielies (61) het gister vlugtig op ’n klag van moord in die hof verskyn. Die slagoffer was haar man, die 60-jarige Henry “Basie” Fielies. Die ouma het taamlik senuwee­agtig en nogal bewerig gelyk toe sy by die beskuldigdebank ingelei is. Henry se susters, Mary-Ann Wilscut (61) en Jennifer Maritz (53), is ontroosbaar en kan steeds nie glo hulle broer is vermoor nie. Maritz sê: “Die voorval het Saterdag kort ná 23:00 by die egpaar se huis in Mullerstraat plaasgevind.” Volgens ’n steeds geskokte Maritz weet niemand hoekom hulle broer so wreed aan sy einde gekom het nie. “Mense in dieselfde pad het my kom roep en gesê Nicolene het Henry nou doodgesteek,” vertel Maritz. Toe sy by die huis aankom, het Nicolene volgens haar nog langs Henry se liggaam gesit en huil. Maritz sê die polisie en ambulans is toe ontbied. “Dik bloed het uit sy borskas gevloei,” vertel Maritz­ oor wat sy in die huis gesien het. Wilscut sê sy wou nie gaan kyk nie, want sy was reeds te geskok toe sy die nuus ontvang. “Ons weet nou nog nie wat die rede vir Basie se dood is nie,” voeg die hartseer Wilscut by terwyl die trane oor haar wange rol. Wilscut vertel tog Basie en Nicolene het altyd saam vaalwyn gedrink. “Wanneer hulle lekker aangeklam was, dan het hulle altyd begin stry en baklei. “Maar hulle het kort daarna net weer opgemaak en was dan lovey-dovey,” onthou Wilscut. Die twee susters het gister gesê hulle vermoed die couple het seker maar weer stry gekry en dít is hoekom ’n mes toe uitgepluk is. Henry is net daar in sy huis dood verklaar. Nicolene het gedog sy moet agter tralies bly en was heel verbaas toe die magistraat haar op borgtog huis toe stuur. Sy is gewaarsku om op Maandag 4 Maart weer in die hof te verskyn.