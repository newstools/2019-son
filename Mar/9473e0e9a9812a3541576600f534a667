DIE studieskuld van sowat 52 514 studente in die land sal afgeskryf word. Dié studente het almal verlede jaar gekwalifiseer vir befondsing vanaf die National Student Financial Aid Scheme (NSFAS). Naledi Pandor, minister van hoër onderwys en opleiding, het dié groot aankondiging Sondag gemaak. Haar departement het R987 miljoen aan NSFAS toegeken om die skuld af te skryf van studente wat hulle studie voortsit. Volgens Pandor haal alle belanghebbers al lank die kwessie van historiese skuld aan universiteite op. “Dié bedrag is ’n aansien­like bydrae. Dit sal die skuld aan universiteite verlig. Assessering “Dit bevestig die regering is sensitief vir die omstandighede van studente uit arm en werkersklasfamilies,” het die minister gesê. Pandor het bygevoeg dié stap is die eerste fase van die assessering van agterstallige skuld aan universiteite. Sy het ’n beroep gedoen op belanghebbers in die gemeenskap – veral die privaat sektor – om met die regering en institusies saam te werk aan maniere om studente by te staan wie se familie nie die gepaardgaande hoë koste kan bybring nie.