MANCHESTER City het 16 doele in sy vorige drie FA Cup-wedstryde aangeteken. City het Rotherham (7-0), Burnley (5-0) en Newport (4-1) geklop op pad na die kwarteindronde van die prestigeryke Engelse bekerreeks. Ondanks die stats reken Swansea City se Jay Fulton hy het ’n blueprint om die Premierliga-kampioen in sy spore te stuit. Fulton is van plan om sy mede Championship-span Wigan Athletic na te boots. Fulton was lid van die Wigan-span wat Manchester City in 2013 in die FA Cup final geklop het. Ben Watson se doel net voor die eindfluitjie het City gestuit. Fulton meen as die Swans dié prestasie wil naboots, sal hulle rotsvas moet wees. “Jy moet Man City eerstens die nodige respek gee,” het Fulton uitgewys. “Hulle is een van die beste aanvallende spanne in die wêreld. “Elke speler is van gehalte – selfs die subs kan jou ook seermaak. Hardloop “Ons konsentrasievlakke sal moet hoog wees, want City kan ’n doel uit niks kry. “Ons sal ook baie moet hardloop,” het hy bygevoeg. Intussen het City se bestuurder, Pep Guardiola, gesê dat hulle beslis ook nie op hul louere gaan rus nie. Guardiola reken dis moeilik om teen spanne in die laer liga te speel. “Dis die onvoorspelbaarheid van die spanne,” het die Spanjaard gesê. “Hulle is fisiek en jy weet nie wat om te verwag in hul spel nie. Ons sal ons storie moet ken.” – AP