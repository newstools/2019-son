ADV. Nicolas Kock sal die verantwoordelikhede as president van die Westelike Provinsie-Krieketraad (WPCA) by Beresford Williams oorneem. Kock is gister onbestrede by ’n spesiale vergadering van die WPCA as president verkies. Williams het die pos ontruim, aangesien hy verlede jaar tot vise-president van Krieket Suid-Afrika verkies is. Kock dien al vir 13 jaar op die WPCA waarvan 8 daarvan as vise-president is. Hy is ’n lecturer by die Universiteit van Wes-Kaapland se Institute for Social Development en tree ook op as direkteur van die universiteit se Sport Skills for Life-program  (SS4LS). Oor sy verkiesing tot president het Kock gesê: “As kind het ek nooit gedink ek sou hierdie posisie beklee nie. Ek het nie geglo dit was moontlik nie.” Kock sê hy het groot planne vir krieket in die WP. “Die eerste taak is om die stadion te ontwikkel wat dalk die grootste, in die konteks van krieket, vir ’n krieketraad sal wees om aan te pak. “As ons dit kan regkry, sal dit die hoeksteen plant vir die volhoubaarheid van klubkrieket en die sport in geheel,” het Kock gesê. “Die tweede uitdaging is ons munisipale krieketfasiliteite en die instandhouding daarvan. Daar is sommige wat al toegemaak is weens verlede jaar se droogte. Veiligheid en instandhoding, gekoppel met die oorgebruik daarvan het daartoe gely dat die fasiliteite nie hul funksies kan uitvoer nie. Ons sal met belanghebbendes moet gesels om oplossings te vind.” Ashraf Burns is as die WPCA se nuwe vise-president verkies terwyl dr. De Vries Basson tot die WPCA-raad verkies is as nie-onafhanklike direkteur. Burns is tans die president van United Cricket Club en dien ook al vir jare op die WPCA se raad. Basson het vir 13 jaar as die plaaslike liga se voorsitter opgetree en is ook werksaam as hoof van internal medicine by Karl Bremer-hospitaal.