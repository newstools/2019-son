TWEE spelers van die seëvierende Blitsbokke is by die Vancouver-sewestoernooi se droomspan ingesluit. Die Blitsbokke het dié toernooi vroeg vanoggend gewen om na die vierde plek op die algehele punteleer te skuif. Die uitblinkers Selvyn Davids en JC Pretorius is vir hul uitstaande vertonings met 'n plek in die droomspan beloon. Davids het beslis ‘n droom van ‘n toernooi gehad. Dié boorling van Humansdorp het almal die naweek aan die praat gehad toe hy sy soccer skills gebruik het om sy span tot ‘n oorwinning oor Wallis in die groepfase te help. Hy’t boonop ook in die eindstryd teen Frankryk gaan druk en is as die speler van die eindstryd aangewys. Die Blitsbokke het die eindstryd, hul eerste een in vanjaar se sewesreeks, 21-12 gewen. Die ander spelers in die droomspan is Stephen Pare zen JP Barrague van Frans, Connor Braid van Kanada, Stephen Tomasin van Amerika en Tofatu Solia van Samoa. 