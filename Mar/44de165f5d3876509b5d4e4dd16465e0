DIE sluiting van die Suid-Afrikaanse Rugbyunie (Saru) se museum, die Springbok Experience, in die V&A Waterfront is geen verrassing nie. Dis ’n uiters hartseerdag vir SA rugby, maar die skrif was vanuit die staanspoor aan die muur. Die motief van die museum­ was idillies en ’n werklike poging deur die rugbybeheerliggaam om die versoening onder die land se verskillende rassegroepe te bewerkstellig. Tydens my eerste besoek aan die museum was ek baie ongemaklik. Dit was duidelik dat die   geskiedenis van die voormalige Suid-Afrikaanse Rugbyraad voorkeur geniet het. Daar is niks verkeerd daarmee nie. Maar die vraag is: Wat van die swart administrateurs wat groot opofferinge moes maak om dié sport onder haglike omstandighede aan die lewe te hou. In my reise deur die land word ek deur oudspelers meegedeel hoe die berugte destydse sekuriteitspolisie hulle gepla het. Van hulle is bloot aangehou omdat hulle die slagspreuk “No Normal Sport in an Abnormal Society” bevorder het. Dit is die werklikheid. Ek glo Saru het twee fundamentele foute begaan. Die eerste is die naam: Die Springbok Experience. Dit het die indruk geskep dat die museum oor die geskiedenis van die Springbokke gegaan het. Die werklikheid is dat swart spelers nie kanse gekry het om vir die Bokke­ te speel nie. In ’n klimaat van wantroue en verskille oor die Springbok-embleem was dit ’n arrogante besluit. Boonop is daar talle wat nóú nog vra dat die Springbok-embleem ver­wyder moet word. Die tweede probleem is SA Rugby se onvermoë om die kettings van die apartheidsverlede te breek. Die sport word ná 25 jaar van eenwording steeds as ’n wit sport beskou. Dit sou maklik gewees het as die beheerliggaam bloot gemaak het soos die krieketbase gemaak het. Krieket het besluit om die geskiedenis voor 1992 op te skryf en dit eenkant te bêre. Dit het tot gevolg gehad dat SA Krieket se geskiedenis opnuut in 1994 begin het. Rugby hunker steeds na die verlede. Voormalige swart spelers kla dat hulle nie erkenning kry of gekry het nie. Die groot vraag is nou wat Saru met die geskiedkundige rugbybesienswaardighede gaan maak. Daar is al bespiegelinge dat die memorabilia aan die eienaars van die World Rugby Experience in Stellenbosch oorhandig word. Nog ’n fout. Die rugbybase het nou ’n gulde geleentheid om werklike versoening te bewerkstellig om die Nuwe Geskiedenis te begin.