DIT was gister ’n bittersoet oomblik vir ’n vrou toe sy uiteindelik ’n huis gekry het wat sy haar eie kan noem. Rina Vambo (69) van Kannabas naby Beverly Park in Eersterivier wag al dekades vir haar eie huis. Sy wou die gelukkige dag met haar seun deel, maar hy is ’n paar maande gelede doodgeskiet “Ek bly al die jare in ’n bungalow. Dis redelik gemaklik, maar wanneer dit reën, is dit baie nat en koud.” Sy het gesê Michael (36), haar seun, sou saam met haar in die huis gewoon het, maar hy is op Oukrismis verlede jaar dood. “Ek is nie soos baie ander mense wat met hartseer lewe nie. “Dit het klaar gebeur en dis in die Here se hande. Wat kan ’n mens verder doen? “Die Here het wel sy werk gedoen. Dit baat nie ons gaan nog ongelukkig wees nie.” Vambo het gesê sy is bly sy sal darem saam met haar oudste kleindogter, Tersia (31), in die huis intrek. André Julies, haar skoonseun, het gesê: “Michael het nogal baie daarna uitgesien om by die huis in te trek. Ons gaan eers die huis paint voordat hulle die naweek intrek.” Vambo is een van 20 senior burgers wat hulle huise gister van die Wes-Kaapse minister van behuising, Bonginkosi Madikizela, ontvang het. Dis deel van die Blue Downs-Eerste River Infill Sites Housing Project. Dié huise het twee slaapkamers, ’n badkamer, ’n kombuis en ’n sitkamer. Die provinsiale regering is besig om saam met die Stad Kaapstad meer as 5 000 huise as deel van dié projek langs Bobs Way te bou. Die oudste beneficiary is Nopasile Mfuyana (87), wat ook dekades op die behuisingswaglys was. Reg Die vrolike Mfuyana het gesê sy gaan met Phathisa, haar 32-jarige kleindogter, in haar nuwe huis intrek. Madikizela het gesê sy departement gaan nou bejaardes prioritise met die toekenning van gesubsidieerde huise. “Dit kan nie reg wees dat jonger mense voor hulle grootouers huise kry nie. “Ons moet hierdie dienste, soos behuising, eers na ons oumas, oupas en ouers bring. “Hierdie is die mense wat onder die vorige regime gely het.” Madikizela het gesê jong mense vind baat by sulke dienste deur die werkgeleenthede wat daaruit spruit. 