SAMMY Claassen, die voormalige ANC-dikding aan die Weskus, is weer partyloos. Claassen het laas jaar die ANC verlaat nadat hy getjank het oor die Wes-Kaapse waarnemende voorsitter, Khaya Magaxa, glo na bruin mense as “ ’n klomp honde” verwys het. Nou het Claassen ook weens ’n beweerde rug­stekery bedank uit die party wat hy daarna self gestig het – die Al­liance of Indigenous and True South Africans (Aitsa). Claassen sê sy adjunkte het agter sy rug gegaan en nog ’n sogenaamde “bruin politieke party”, Koko, as Aitsa herregistreer. Aitsa was nog nie as party geregistreer nie, maar Koko wel. Die twee partye werk sedert verlede jaar in ’n alliansie saam. Beroof Nou sê Claassen dié “politieke magspeletjie” en “rugstekery” het hom “gedwing” om te bedank. Volgens Claassen was sy bedanking uit Aitsa ’n baie moeilike besluit omdat hy gehoop het die party sou die platform wees waar die armste van die armes, veral bruin mense, groter partye kon challenge. Claassen sê: “Aitsa is begin om politieke rigting en hoop te bring vir alle mense, maar veral bruines, wat tans aan die agterspeen in ons land suig. “Ongelukkig is ek van die Aitsa-naam beroof. “Dit is goed beplan en uitgevoer om my uit te dwing. “Die droom om ’n alternatief vir bruin mense te skep, is op ’n slinkse manier geroof.” Volgens Claassen is Koko al in November stil-stil as Aitsa herregistreer, maar hy het dít eers einde Januarie te hore gekom.