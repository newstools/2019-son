SALEM en Southwell se eerste krieketspanne is die ge­samentlike wenners van die baie gewilde Kenrich Pine­apple Cricket Tournament. Vanjaar is dié toernooi die 115de keer aangebied. Nadat die eindstryd verlede week in Port Alfred doodge­reën het, is beslis dié twee spanne moet die beker deel. Salem en Southwell sou uiteraard albei die alleenwenner wou gewees het, maar dis gepas dat hulle die louere deel. Albei spanne het deu­r­entyd uitstekend gespeel, en ’n eindstryd tussen dié twee onoorwonne spanne sou gewis interessant gewees het. Rhodes het die plaat­afdeling gewen. Salem se tweede span het dié klub se diepte gewys deur in afdeling B koning te kraai. Na afloop van die toernooi is ’n Pineapple XI-groep aangekondig. Hulle is Simon Amm (Salem, k), Chris van der Meulen (Salem), Kevin Bennett (Salem), Hugh Sa­vage (Sidbury), Brandon Handley (Cuyler­ville), Ivan Marais (Salem), Justin Dollery (Port Alfred), Marquin Loutz (GHT), Leard King (Salem), Alvin Marney (Station Hill), Brian Ngugi (Rhodes) en Grant Stone (Sidbury). Individuele pryse is ook aan spelers toegeken as beloning vir hulle puik vertoning. Die speler wat die hoogste telling aangeteken het, is  Hugh Savage. Hy en Kevin Bennett het in afdeling A die beste kolfgemiddelde gehad, terwyl Cliff Dell en Daniel Scholtz dié eer gekry het in afdeling B en C. Gevorder Die manne wat die meeste lopies geslaan het, is Savage (A), Zakes Simanga (B), Thanduxolo Shotana (C). Op sy beurt is Chris Roberts die kolwer wat die beste gevorder het. Zakes Simanga (172) het die meeste lopies met grenshoue aangeteken, terwyl Alvin Marney die beste boulgemiddelde gehad het. Marney het ook die meeste paaltjies in afdeling B én die toernooi gevat, gevolg deur Justin Dollery (A) en Shotana (C). Rob van der Merwe is as die beste paaltjiewagter aangewys. Ross Pittaway het nie net die meeste sesse gemoker nie, hy is ook as die belowendste speler beskou. Anthony Scheepers is aangewys as die ywerigste speler, terwyl Brad Wilmot gekies is as die beste veldwerker. Steven Gornal was die top- stadige bouler, terwyl Dollery (A), Pittaway (B) en Shotana (C) se veel­sydigheid hulle laat uitstaan het. Sidbury het die beste spangees getoon.