DIE enigste kritiek op Ajax Cape Town se sege van 3-1 oor TS Galaxy is dat hy nié ’n clean sheet kon hou nie. En dis ook nie for a lack of trying nie – nee! Inteendeel, Ajax se goalie, Brandon Petersen, was met skitterende keerwerk op sy stukke in die Ajax-doelhok. Hy het ’n penalty gekeer, maar kon aan die einde niks doen om Galaxy uit te hou nie. Anders was dit, soos die Engelse sal sê, ’n byna “flawless” vertoning deur Andries Ulderink, afrigter, se span. Met soortgelyke vertonings soos dié behoort die Urban Warriors beslis onder die twee spanne te wees wat deurdring vir die promosie-relegasie-uitspeelreeks. Die spanne wat tweede en derde eindig in die NFD, kwalifiseer vir die play-offs. Wat ook al Ulderink se geheim is, hy moet beslis aanhou met sy towerwerk. Ongelukkig moes Ajax se buurspan van Matieland, Stellenbosch FC, ’n bitter pil sluk – en dit alles deur die skeidsregter se blatante blapse. Stellenbosch speel sulke goeie en aantreklike sokker, dis soms onmoontlik om Steve Barker, afrigter, se span fair en square te klop. Dus móét spanne van die Noorde altyd die bounce van die bal kry – selfs in die Kaap. Barker-hulle was Vrydag op Idas Valley se sportterrein goed op pad om hulle voorsprong in die NFD te vergroot, toe die ref met sy eie gedagtes vorendag kom. Maar dis mos nou die business end van die seisoen en hierdie dinge kan mos verwag word – dis history just repeat­ing itself. Waarskuwing Nietemin moes Spurs Vrydag se stryd met 10 spelers voltooi. Dís toe Iqraam Rayners van Stellies soos ’n sneltrein van sy eie helfte gekom het om die bal te onderskep. Hy is egter deur Spurs se laaste verdediger neergevel. Die prosedure wat moes volg, was ’n rooikaart – maar nee! Net ’n gele en ’n waarskuwing is uitgedeel. Dis amper asof die refs in die NFD ’n boekie reëls van hulle eie het vir die business end van dié kompetisie. Die spanne kan maar regmaak, want nog meer drama kan verwag word. Wat Cape Umoya United en Ubuntu FC – die twee spanne onderaan die leer – betref, is die struggle nog real in hul geveg om oorlewing. Ubuntu FC, die span van Vladislav Heric, afrigter, het Macabbi FC met 2-1 geklop danksy ’n doel in die doodsnikke deur Wa­seem Isaacs. Ubuntu se vooruitsigte rus op die doelvernuf van Isaacs, wat nou 10 doele het. Iqraam Rayners van Stellies is met 14 kolskote die voorloper. Dit was weer ’n déjà vu-oomblik vir Dominic isaacs, afrigter van Umoya. Umoya het nou twee keer agtereenvolgens op dieselfde wyse punte weggesmyt. Umoya was op koers om drie punte te verower, maar toe het hy voor die eindfluitjie fokus verloor en toegelaat dat Jomo Cosmos ’n gelykop uitslag afdwing. Laas week teen Macabbi was dit dieselfde storie, en dis vier punte in tuiswedstryde wat Isaacs en sy spelers nie weer gaan terugkry nie.