BENNI McCarthy flous niemand nie! Die sokkerafrigter van Cape­ Town City hou nog dik dat die Citizens hulle eie wedloop hardloop. McCarthy, rekord-doel­skieter van Bafana Bafana, meen hy en sy span is min gespin oor hulle belowende vooruitsigte in die wedloop om die Premier-sokkerliga (PSL) se titel. City het Dinsdag in die Athlone-stadion die kam­pioen, Mamelodi Sundowns, ’n bloedneus gegee en hom ook sommer gewys sy kroon is nie meer veilig nie. Maar McCarthy weier om betrokke te raak by gesprekke oor sy span se kanse op PSL-glorie. “Vir ons is dit een game op ’n slag,” het McCarthy ná die wedstryd­ gesê. “Nou fokus ons op Polo­kwane City. Wie van julle ook al pic­tures van die log wil neem, óns doen dit nie. “Ons pace onsself en ons ken ons vermoëns. Ons wil onsself nie onder onnodige druk plaas deur weggevoer te raak deur goed wat om ons aangaan nie.” Geniet McCarthy is wel bly dat mense nou na sy span verwys as ’n aanspraakmaker op die titel, maar hy sê die “squad goals” bly hulle riglyne. “Baie van my spelers het dit nog nooit ervaar nie,” sê hy. “So, ons wil hê hulle moet dit geniet. “Ons wil hê hulle moet die limelight geniet vir die werk wat hulle elke dag op die oefenveld doen. Hulle werk om ’n sekere­ peil te bereik. “Ons werk na ’n doelwit, ’n purpose, individuele goals­ vir elkeen. Maar ons het ook squad goals en elke wedstryd is ons een of twee punte nader daaraan.” Kermit Erasmus en Chris David het Dinsdagaand in ’n opwindende stryd vir die Kapenaars­ se terugveg-oorwinning met 2-1 gesorg. Stewig Lebohang Maboe het Sundowns vroeg in die eerste helfte laat voorloop. City is met 39 punte nou stewig in die derde plek – net een punt agter die voor­loper, Orlando Pirates. Sundowns het ook 40 punte, maar die Brazilians is tweede weens ’n swakker doeleverskil. Hulle het egter ook ’n PSL-wedstryd minder as Pirates én City gespeel.