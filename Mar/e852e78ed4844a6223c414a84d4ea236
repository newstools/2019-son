MANDLA "Mampintsha" Maphumulo, die boyfriend van Babes Wodumo, is vroeër gearresteer en gaan binnekort in die hof verskyn. Die polisie het die arrestasie "van die verdagte in die Babes Wodumo-saak" bevestig. Die arrestasie kom ná Babes Wodumo, oftewel Bongekile Simelane, Maandag ‘n klag van aanranding by die Westville-polisiestasie teen Mampintsha gelê het. Mampintsha, 'n lid van die bekroonde Kwaito-groep Big Nuz, is op Instagram Live opgeneem terwyl hy besig was om haar aan te rand. Die familie van Babes Wodumo het vroeër hul dankbaarheid uitgespreek teenoor Suid-Afrikaners wat die Gqom-sangeres ondersteun. Eerw. Welcome Simelane, haar pa, het Dinsdagoggend die media toegespreek. Babes Wodumo was nie teenwoordig nie. Verskeie plaaslike bekendes asook politici het gister hul skok en afgryse oor die gebeure in die video uitgespreek. Die DA-leier, Mmusi Maimane, het Mampintsha selfs uitgedaag tot drie rondes in 'n bokskryt. Welcome Simelane sê sy dogter gaan steeds in die vermaaklikheidsbedryf werk en het Suid-Afrikaners aangemoedig om slagoffers van huishoudelike geweld nie te oordeel nie en te ondersteun. Hy het in 'n vroeë onderhoud met Vuma FM gesê hy is vir 'n geruime tyd bewus van sy dogter se abusive verhouding, maar kon niks daaraan doen nie. Hy sê Mampintsha gebruik muti om sy dogter te keer om hom te los. "Sy het vir my gesê sy het 'n voodoo-pop onder haar matras gevind met haar naam op." Die polisie het intussen gevra dat Mampintsha homself aan hulle moet oorhandig. 