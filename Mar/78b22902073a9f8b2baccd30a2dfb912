NIE eens load shedding kon ’n demper plaas op die Salt River-Blackpool-sokkerklub se Cape Town Super 7’s-jeugsokkertoernooi op Maltapark nie. Dis omdat die organiseerder van die toernooi, Iqbal Kasker, voorsiening gemaak het vir enige onvoorsiene gebeurlikheid. Die eindronde van dié toernooi, wat Woensdag afgeskop het, word Sondag beslis. Dié feestelike sokker­toernooi geniet die steun van Safa Cape Town en die Stad Kaapstad. Altesaam 164 spanne van o. 8’s tot o. 12’s neem deel. Kasker sê die eerste dag was reeds ’n groot sukses, ondanks die uit­dagings. Hy het Son verseker: “Ek kan met sekerheid sê dag een het vlot verloop. “Die load shedding het ons beslis nie geaffekteer nie, want ons het ’n plan B. “Ons het ’n 250 kW gene­rator. So, ál die games kon betyds afskop.” Kasker nooi Kapenaars en besoekers om skouspelagtige sokker in ’n feestelike at­mos­feer op Maltapark te kom geniet. “Dis skoolvakansie. So, die jongklomp kan nou lekker ontspan, weet jy,” doen hy so ’n bietjie promotion.