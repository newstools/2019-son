MATSHELA Koko het na bewering daarop aangedring dat Eskom sub-standaard steenkool van ’n Gupta-maatskappy aanvaar. Só is gister in Parktown, Johannesburg, voor die Zondo-kommissie na staatskaping getuig. Koko was Eskom se voormalige waarnemende CEO en hoof van elektrisiteitsopwekking. Die voorsitter van die kommissie is adjunkhoofregter Raymond Zondo. Die bestuurder van ’n steenkooleenheid, Gert Opperman, het getuig dat Koko hom gebel het. Oorgeneem Opperman sê die doel van die oproep was om te verseker dat Eskom die substandaard-steenkool vir sy Majuba-kragstasie moet aanvaar. Opperman vertel hy het in April 2015 oorgeneem as die bestuurder van die Brakfontein-steenkoolmyn. Die eienaars van dié steenkoolmyn naby Delmas in Mpumalanga was Tegeta Exploration and Resources, wat ’n Gupta-maatskappy is. Volgens Opperman het ’n vrag steenkool van dié myn nie aan die spesifikasies van die Majuba-kragstasie voldoen nie. Ingevolge die kontrak tussen Eskom en Tegeta kon dié besending steenkool dus nie by die kragstasie afgelewer word nie. Vra Opperman getuig hy het die steenkoolmyn ingelig dat die steenkool herverwerk moet word of die maatskappy kon ’n dispuut met die krag­stasie as ’n alternatief verklaar. Hy sê nadat hy Tegeta laat weet het die steenkool voldoen nie aan die nodige spesifikasies nie het Koko hom gebel. Hy getuig: “Ek het ’n oproep van mnr. Koko ontvang en hy het gesê ek moet die Majuba-kragstasie vra om die produk te aanvaar.” Die kragstasie het op die ou end die steenkool aanvaar, het hy getuig. – Fin24