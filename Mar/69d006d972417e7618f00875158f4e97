CLINTON Larsen hoop die 12de man gaan Chippa United Sondag in die Sisa Dukashe-stadion oor die lyn kry wanneer SuperSport United daar besoek aflê. Dis die Chilli Boys se eerste kragmeting in dié sta­dion sedert Larsen in beheer van die span is. Volgens die breier gaan die atmosfeer ’n groot rol daarin speel om die span sy onoorwonne rekord te help behou. “Ek was al met Arrows daar, maar ek is nou vir die eerste keer met Chippa daar. “Ek weet hoe wonderlik die atmosfeer daar is. Die spelers en ál die tegniese per­soneel sien uit na die wedstryd,” sê hy. Die breier sê sy span sal juis uit dié atmosfeer inspirasie moet put om SuperSport ’n ding of twee te wys. “Dit gaan moeilik wees om SuperSport te klop. Dis ’n goeie span met hardwerkende spelers wat nooit opgee nie. Daarom sal dit harde werk van ons én die skare verg om ’n goeie uitslag te behaal.” Hoewel Chippa ná 6 wedstryde onder Larsen steeds onoorwonne is, het die span van die 12de na die 14de plek geval nadat Baroka FC SuperSport in die week met 2-1 geklop het. Met dié uitslag het Baroka dus oor die Chilli Boys gespring. Tog is Larsen en sy troepe nie bekommerd nie. “Ons kan nie nou worry oor wat gebeur met die log nie,” verduidelik hy. “As ons wel aanhou positiewe uitslae behaal, sal dit nie saak maak wat op die log gebeur nie.” Hoewel SuperSport teen Baroka vasgeval het, voel Larsen die uitslag be­teken eintlik niks. “SuperSport sit hoog op die log – in die vyfde plek – en het reeds goeie uitslae behaal. Een slegte uitslag gee ons nie ’n rede om gelukkig te voel nie.” Chippa is net 1 punt bo Free State Stars, wat in die 15de plek is. ’n Sege is dus broodnodig om weg te bly van die relegasieplekke. Die Baaise held Daine Klate is weer nie beskikbaar nie nadat hy in die voor­bereiding ’n ligte besering opgedoen het. Die game tussen Chippa en SuperSport skop 15:30 af.