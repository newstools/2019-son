NÓG ’n Southern King vat die pad. Edinburgh het bekend gemaak dat hy Michael Willemse vir die volgende Pro14-seisoen gekontrakteer het. Willemse, wat ’n nasionale o. 20-haker was, het ’n kontrak vir twee jaar onderteken. Hoewel die skuif nou eers amptelik bekend gemaak is, het Willemse lank met Edinburgh onderhandel. Willemse sê: “Ek is werklik opgewonde daaroor om my by so ’n gesogte klub met ’n ryk geskiedenis aan te sluit. “Dis ’n wonderlike geleentheid vir my om my rugbyloopbaan te bevorder. “Edinburgh bied ander uitdagings met ander personeellede. “Dis ’n professionele rugbyklub wat net bly verbeter. “Om met Richard Cockerill (afrigter) saam te werk, is iets waarna ek regtig uitsien. “Ek twyfel geensins dat hy ’n positiewe invloed op my persoonlike spel sal hê nie. “Ek sien uit daarna om soveel moontlik by Richard te leer.” Cockerill sê: “Mike het baie ervaring in Superrugby en nou ook in die Pro14. “Hy is ’n baie bekwame haker wie se styl ’n mens aan dié van Stuart Mclnally (Edinburgh en Skotland) herinner. “Hy hanteer die bal baie goed en is baie dinamies. “Ons verwag dat hy, nes die ander Suid-Afrikaners in die span, ’n groot indruk op die groep sal maak.” Willemse het die Universiteit van Kaapstad in 2013 in die Varsity Cup-kompetisie verteenwoordig. Ná die Varsity Cup het hy dieselfde jaar vir die Weste­like Provinsie begin speel. Hy het die WP tot 2016 in die Vodacombeker- en Curriebeker-kompetisie verteenwoordig. Stormers Hy het van 2014 tot 2016 vir die Stormers gespeel. Van 2016 tot laas jaar het hy vir die OP-Kings gespeel, en toe vir die Southern Kings. Willemse het 36 wedstryde vir die Southern Kings gespeel.