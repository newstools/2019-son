TERWYL die Lions hulle wedstryd Saterdag op Ellispark met 47-39 gewen het, het die Bok-losskakel Elton Jantjies stil-stil ’n Superrugby-mylpaal bereik. Jantjies het met sy eerste doelskop teen die Jaguares net die vyfde speler in die geskiedenis geword wat 1 000 punte in Superrugby aanteken. Hy het daarna ook ’n drie gaan druk en met nog vyf doelskoppe geslaag vir ’n persoonlike bydrae van 17 punte. Verbysteek Hy staan nou op 1 015 punte. Bo hom op die lys is Dan Carter (Crusaders, 1 708), Morné Steyn (Bulls, 1 431), Beauden Barrett (Hurri­canes, 1 141) en Stirling Mortlock (Brumbies, 1 036). Jantjies kan Mortlock binne enkele wedstryde verbysteek en dan in die vierde plek inskuif. Jantjies verdien ook lof vir die wyse waarop hy die jong en onervare agterspelers om hom teen die Jaguares aan die gang gekry het.