DIS al 12 jaar sedert Koos Syster in ’n ambulans geklim en toe net spoorloos verdwyn het. Steeds is daar geen teken van hom nie. Al wat Vivien Mentile nou soek, is haar oom se oorskot. Mentile was een van die inwoners wat vandeesweek voor die Grabouw-dag­hospitaal betoog het. Volgens haar was haar oom dodelik siek toe die Grabouw-ambulansdienste hom in 2007 na die Helderberg-hospitaal gevat het. Daarna het sy hom nooit weer met ’n oog gesien nie. Mentile vertel: “Toe ek die hospitaal bel, het hulle gesê hy is na die hospitaal in Worcester oorgeplaas. “Ná ’n maand, toe ek die Worcester-hospitaal bel, moes ek hoor hy was nog nooit daar opgeneem nie. Opgespoor “Hulle het aanbeveel dat ek die ander TB-hospitale in Worcester bel. “Hulle kon ook nie my oom opspoor nie.” Mentile sê sy het toe besluit om tot by die Helderberg-hospitaal te gaan. Daar kon hulle Sys­ter nie eens op die stelsel opgespoor kry nie. Volgens Mentile is sy toe na die afdeling wat met die sterfgevalle werk. Sy vertel: “Die hele tafel was vol lêers van mense wat gesterf het. “Die ou het tussen die lêers vir my oom se naam gesoek, maar daar was net twee Systers, van wie nie een hy was nie. “Hy het toe vir my gesê dis moontlik dat hy gesterf het toe hy by noodgevalle ingekom het. “Teen daai tyd het hy mos nog nie ’n naambordjie opgehad nie en het hulle nie geweet wie hy is nie. “Die ou sê toe dit is moontlik dat die hospitaal my broer laat veras het.” Mentile sê sy het die aangeleentheid reeds in 2017 onder die aandag gebring van die Wes-Kaapse minister van gesondheid, dr. Nomafrench Mbombo. Doodloopstraat Mbombo het Mentile se besonderhede geneem en iemand van haar kantore het haar twee dae later gebakel. Mentile sê sy toe moes sy die bestuurder van die ambulansdienste gaan sien. Dít was net nog ’n doodloopstraat. Mentile vertel: “Ek moes hoor hulle kon nie sê wat van my oom geword het nie. “Volgens hulle is dit te lank gelede. Alle ou inligting word vernietig.” Robert Daniels, provin­siale woordvoerder van mediese nood- en forensiese patologiedienste, sê hulle sal die saak ondersoek. Volgens Daniels gaan dit tyd vat oor hulle moet gaan naslaan in die papierstelsel wat toe gebruik is.