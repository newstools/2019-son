DIE inwoners van Strandfontein soek die plaaslike polisiehoof se kop. Die gemeenskaps­polisiëringsforum (GPF) het onlangs ’n optog na die cop shop gehou en geëis dat kapt. David Malong sy pos ontruim. Lede van GPF’s in Mitchells Plain het die betoging ondersteun. Malong het ’n boodskapper uitgestuur om te sê as die betogers hulle nie onttrek nie, sal hulle gearresteer word vir openbare geweld. Die voorsitter van die GPF, Sandy Schuter, het Son gekontak nadat dié dreigement gemaak is. Die betogers wou ’n memorandum aan Malong oor­handig, maar hy het verseg om sy gesig te wys. Die bevelvoerder van Mitchells Plain se polisie cluster, genl. Hendrik Burger, het die memorandum ontvang. Schuter sê hulle­ is ontevrede oor hoe sleg Malong sy personeel en lede van die GPF behandel. Sy moan: “Ons is hier vir ’n vreedsame protes, maar hier is ’n waterkanon – dís juis die soort taktiek waarmee Malong mense intimideer. “Lede het reeds verskeie klagte teen hom ingedien, maar dan word hulle ge­viktimiseer. “Hulle verlaat dan die stasie of boek af vir ’n lang tyd. Een lid is reeds ag maande af vir stres – hoe kan hulle die gemeenskappe só dien?” Ál wat Burger gesê het, is dat hy terugvoer op die memo­randum sal bied. Schuter het toe aan die cops geskreeu: “Vir wat staan julle Saps-lede hier rond!? Daar is drug-huise in Strand­fontein, en julle weet waar hulle is!” Sy het toe adresse uitgeroep. Schuter beweer die cops is aangesê om nie met die GPF saam te werk nie en sy lede is selfs die polisiekantore belet. Sy sê lede kan nie geblameer word nie, want hulle werk onder geweldige stres. Schuter meen: “Die moraal by dié polisiestasie is baie laag. Die kaptein moet weg sodat orde in ons gemeenskap herstel kan word.” ’n Wyksraadslid, Elton Jansen, sê hy is geskok om te verneem dat 10 moorde laas jaar in Strandfontein gepleeg is. Jansen sê: “Afwesigheid, bedankings en verplasings affekteer dienslewering.”