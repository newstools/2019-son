ROBERT du Preez, afrigter van die Sharks, sê hy sal waarskynlik nou veranderinge aan sy span móét aanbring. Dít kom nadat die Sharks Saterdag met 11-16 deur die Stormers op Kings Park in Durban ore aangesit is. Die span van Durban was tot dusver indrukwekkend in sy eerste twee games van die seisoen toe hy oortuigend met die Sunwolves in Singapoer en die Blues op eie bodem afgereken het. Du Preez het besluit om nie aan sy span te torring nie en het vir ’n derde agtereenvolgende week ’n onveranderde span in die veld gestoot. Ná die game is Du Preez gevra of hy glo sy span dalk te voorspelbaar in sy benadering was. “Nee, ek dink glad nie so nie,” het Du Preez gesê. “Die Stormers is ’n span van gehalte met briljante individue in hulle geledere. So, ons het nooit verwag dit sou ’n maklike game wees nie. “Ek dink nie dat veranderinge aan die span ’n verskil sou gemaak het nie. “Ons sal voortaan egter verandering deel van ons rotasiebeleid móét maak.” Dinge gaan nie makliker vir die Durbaniete word nie. Saterdag kom Louis Schreu­der (kaptein) se span in nog ’n derbystryd teen die Bulls op Loftus Versfeld (afskop 17:15) in Pretoria te staan. Die Sharks was die oorweldigende gunsteling om die Stormers Saterdag te klop. Du Preez was nie gelukkig met sy span se dissipline nie. “Ek dink ons dissipline het ons in die steek gelaat. Ons het geen momentum in die eerste helfte opgebou nie. “Ons het gesukkel om uit ons eie kwartgebied te kom. Ons kon nie ons balbesit behou en die bal deur die fases dra nie.”