CAPE Town City is nou die enigste hoop wat oor is vir ’n Kaapse span om die Nedbank Cup te wen. Cape Umoya, die Kaap se ander verteenwoordiger in die seisoen se kompetisie, het Woensdagaand in die kwarteindronde uitgeval. TS Galaxy, wat deur die voormalige Chippa United-breier Dan Malesela afgerig word, het Umoya met 2-1 in die Athlone-stadion kom klop. Onder die afrigting van Dominic Isaacs het Umoya vanjaar bestendig in die Nasionale Eerste Liga perform, en daar was regtig hoop dat sy span die Nedbank Cup se halfeindronde kon haal. Die aand het egter aan Galaxy behoort, met Sizwe Mdlinzo wat die wendoel in die doodsnikke aangeteken het. Katlego Otladisa het Umoya in die 15de minuut laat voorloop. Galaxy het kort voor rustyd sake laat gelyk trek met ’n strafdoel. Roscoe Pietersen is vir handball in die doelgebied gestraf, met Galaxy se Za­khele Lepasa wat seker gemaak het hy laat die net raas van die penalty spot. Galaxy sal ná die naweek se ander drie kwarteindstryde uitvind wie sy teenstander in die semi’s gaan wees. Tweestryd Môre kom Bloemfontein Celtic teen Golden Arrows te staan. BIdvest Wits se kwarteind teen Chippa United vind ook môre plaas. Sondag wag daar ’n massiewe tweestryd op Cape Town City wanneer hy in die Mbombela-stadion met Kaizer Chiefs kragte meet. Die Citizens het hulle vorige ontmoeting met die Amakhosi (in die Premier­liga) gewen en sal vol selfvertroue vir Sondag se tweestryd opdaag. Chiefs dink egter hulle is die beste span, as die woorde van hulle verdediger Siphosakhe Ntiya-Ntiya geglo kan word. Hy het aan Kick Off gesê: “Dis ’n crucial game. “Ons is die beste span. In ons vorige game het ons gedomineer, al het ons met 0-1 verloor.”