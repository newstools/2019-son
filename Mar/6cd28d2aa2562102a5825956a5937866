VAT vyf, Thembalethu-krieketklub! Diegene wat so gekant is teen transformasie en kwotas, moet gaan kyk hoe die Suidwestelike Distrikte (SWD) dinge doen. Dalk kan die doemprofete iets gaan leer oor hoe die land se krieketbase skaamteloos die kwotastelsel met ontwikkelingsprogramme kombineer om hulle transformasieteikens te haal. Dit is veral daarop gemik om etniese swart spelers te ontwikkel en die poel swart spelers te vergroot om in die nabye toekoms die kwotastelsel te kan afskaf. Krieket SA, in samewerking met SWD, het ’n Hub-stelsel in werking gestel. Hulle het ’n voltydse span afrigters, gesteun deur fitness specialists, in verskillende streke op die been gebring. Dit is nie ontwikkelingsklinieke nie, maar volhoubare programme. Dit is die verskil. Die Thembalethu-krieketklub in George is verlede week as SWD se Promosie­liga-kampioen gekroon. Die klub se prestasie is ’n bewys van SWD se doelwit om krieket in die streek oor grense heen te ontwikkel. Dit is inderdaad ’n merkwaardige prestasie en bewys as daar eerlikheid bestaan oor die ontwikkeling van sport, kan transformasie-doelwitte bereik word. Daar kan maar net gehoop word KSA en SWD brei hulle programme uit, want daar is nog Thembalethu’s in die streek.