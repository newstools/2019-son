DIE ma van ’n maand oue meisietjie is een van vier mense wat die naweek in bendegeweld in Lavender Hill doodgeskiet is. Simone Fortune (22) van Montagu Vil­lage is by die Retreat-daghospitaal dood nadat sy Saterdagaand in bendes se kruisvuur beland het. Nizaam Abrahams (19) en Quruin Petersen (16), twee nefies, is in dieselfde skietery op die toneel dood. Hulle het krag en brood by ’n winkel gaan koop toe hulle geskiet is. Simone, die ma van ’n maand oue meisie en ’n vierjarige meisie, was saam met ’n tjommie om sigarette by die winkel te koop toe ’n dwaalkoeël haar in die bobeen getref het. Die drive-by shooting het Saterdag 21:00 in St. Bonaventurstraat gebeur. Volgens Simone se ma, Susan, het sy nog gepraat toe hulle op die toneel kom. “Sy het gesê sy kry warm en die mense moet haar space gegee. “Ons het haar in die bakkie gelaai en na die Retreat-daghospitaal geneem, waar sy die volgende oggend afgesterf het. Haar twee dogtertjies gaan nou sonder ouers grootword, want hulle pa is ook verlede jaar doodgeskiet.” Quruin se ma, Natasha, sê hy was haar enigste seun. Hy is in die sy geskiet. Hy het by ’n huis ingehardloop en is daar dood. Quruin se pa, Eugene, sê: “Ek het hulle altyd gewaarsku om nie op die straat­hoeke te staan nie. Swanger “Hy en sy nefie was lief om by die winkel te staan. “Hy was in gr. 9 by die Lavender Hill-hoërskool en was lief vir diere.” Volgens Nizaam se pa, Omar, is Nizaam se meisie drie maande swanger en was hy opgewonde om ’n pa te word. “Ons was in Lavender Hill en was op pad huis toe toe ons die skote hoor. “Ek het nie geweet dis my kind wat geskiet is nie. Toe ons op die toneel kom, was hy reeds dood. Hy was nie eens ’n gangster nie en is in sy rug geskiet.” In nog ’n skietvoorval gisteroggend is Ivan Davids van Steenberg ook in Lavender Hill doodgeskiet. Rushana Sirmonpong, sy suster, het hom as ’n rustige mens beskryf. “My broer was baie musikaal en het gehou van visvang en swem. Hy was ’n grootman en was nie ’n gangster nie.” Gavin Wallburg, van die polisiëringsforum in Steenberg, sê: “Dit is een van die ergste skietvoorvalle, waar onskuldige mense doodgeskiet is.” Niemand is nog gearresteer nie.