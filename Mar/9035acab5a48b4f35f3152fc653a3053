ROWERS in die Baai was weer waaghalsig. Die polisie ondersoek twee sakerooftogte. AO Alwin Labans, ’n polisiewoordvoerder, sê al twee voorvalle het Woensdag gebeur. Omstreeks 21:30 in Webberstraat in Suideinde was die 22-jarige klaer in die South­ender Pub and Grub toe ’n man die gebou binnegegaan het. Die klaer het ’n geluid by die safety gate by die oop agterdeur gehoor. Hy het gaan kyk wat aangaan en dis tóé dat hy die verdagte teëgekom het. “Die man was gewapen met ’n vuurwapen en het dit op die klaer gerig,” verduidelik Labans. “Hy het geld geëis en die klaer het vir hom ’n sak geld van die till gegee. “Die verdagte het te voet gevlug. “Geen skote is afgevuur nie en die klaer is nie beseer nie.” Niemand is tot dusver ge­arresteer nie. Enige iemand met inligting word gevra om die Humewood-speurders te bel. Vroeër daardie dag, omstreeks 16:00, is ’n spazawinkel by die Boesak Grounds in Missionvale beroof. Beveel Daar word beweer die eienaar en sy assistent was in die winkel toe vier mans die perseel binnegegaan het. “Een was gewapen met ’n vuurwapen en die ander met messe. “Die verdagtes het hulle beveel om plat te lê en het geld van hulle geëis. “Hulle het kontant uit die till gevat, asook twee sel­fone,” sê Labans. Die verdagtes het ook die slagoffers aangerand. Een slagoffer is hospitaal toe geneem met steekwonde in die rug en kop. Die onbekende verdagtes het daarna te voet gevlug. Enige iemand met inligting word gevra om die Algoapark-speurders te bel.