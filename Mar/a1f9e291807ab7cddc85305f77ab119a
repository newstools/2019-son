IS DIT die werk van tikkoppe – of is dit load shedding se skuld? Dít is die vraag op talle se lippe nadat drie klaskamers Saterdagaand in ’n brand by die Charleston Hill Sekondêre Skool in die Paarl verwoes is. Volgens die skool se finansiële bestuurder, Morraton Abrahams, is die brand vermoedelik deur ’n kortsluiting veroorsaak toe die krag aangegaan het nadat daar load shedding in die gebied was. Die brand het omstreeks 20:00 uitgebreek en vinnig deur die geografieklas en twee verbruikerstudie-klasse versprei. “Gelukkig het die brand nie die huishoudkunde- klas bereik nie. Dit sou ’n groot verlies gewees het omdat daar groot toestelle soos stowe daarin is,” sê Abrahams. Volgens hom is die gerugte dat tikkoppe die brand begin het, onwaar. “Die brandweer het self uitgewys waar dit begin het. “So, brandstigting is baie vinnig uitgegooi as ’n moontlike oorsaak.” Abrahams sê die klaskamers is elke dag in gebruik deur 30 tot 40 leerders van gr. 10 tot 12. “Dit gaan maar moeilik wees om vir hulle plek te vind, want die skool is juis nie so groot nie. “Ons sal ’n plan maak totdat die onderwysdepartement tydelike klasse aan ons verskaf,” sê hy. Reëlings Hy sê verder handboeke is die mees waardevolle items wat vernietig is. “Die handboeke word in die klas gehou en aan die kinders uitgedeel omdat baie kinders nie self boeke het nie,” sê hy. Die skool sal intussen reëlings tref om die beskadigde klaskamers skoon te maak. “Die departement sal hopelik mense stuur om die gebou plat te stoot sodat dit nie ’n hazard is vir die leerders of personeel nie. “Verder sal ons maar aangaan met klasse en hoop ons sal in die onmiddellike toekoms ons nuwe klaskamers kry.” Bronagh Hammond, provinsiale onderwyswoordvoerder, sê die departement weet van die brand. Sy het bygevoeg hulle weet nog nie wat dit veroorsaak het nie. “Die distrik sal met die skool kommunikeer in terme van akkommodasie van leerders wanneer die skole heropen,” sê Hammond. 