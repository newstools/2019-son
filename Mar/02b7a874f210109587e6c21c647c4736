SATERDAG se nederlaag teen die Hurricanes het dalk weer bewys hoe die Stormer-afrigter, Robbie Fleck, nie takties aangeskakel is nie. Die Kapenaars het ’n wipplankstryd in Wellington, Nieu-Seeland, met 28-34 verloor. As dit nie vir die Stormers se hardwerkende pak voorspelers was nie, kon die Hurricanes maklik met dié wedstryd weggehardloop het. Die Canes se kaptein, Beauden Barrett, en sy span was op die dag self ’n bietjie aan die slaap, maar kon die Stormers steeds met goeie aanvallende spel uitoorlê. Die groot probleem in Saterdag­ se gesukkel was die Stormers se agterlyn, wat nie veel op die aanval uitgerig het nie. Die drie drieë wat deur die voorspelers Siya Kolisi, Jaco Coetzee en Bongi Mbonambi gedruk is, het almal danksy rolmaalbewegings gekom. Dis ’n brood-en-botter-taktiek van alle SA spanne as hulle die doellyn wil oorsteek. Fleck se grootste fout was om met Jean-Luc du Plessis op losskakel te volhard terwyl Damian Willemse op die plaasvervangerbank sit en koud kry het. Toe Willemse wel opdraf, was dit om die rol van heelagter te vertolk terwyl die getjommel met Du Plessis op nr. 10 voortgesit is. Die laitie van die oud-Springbok Carel du Plessis was heeltemal uit sy diepte met taktiese skopwerk. Wanneer die bal versprei moes word, het sy buiteagterspelers hulle teen klipharde duikslae vasgeloop. Dobson-era Al het die Stormers hulle vorige drie wedstryde gewen, was daar reeds ’n gekerm dat die agterspelers nie genoeg kans kry om hulle flair en X-faktor te wys nie. Die John Dobson-era as breier kan nou vir seker nie gou genoeg aanbreek nie. Gerugte doen reeds die ronde dat Fleck oorsee begin soek na poste vir wanneer sy kontrak met die Stormers klaar maak. Daar bly egter nog drie toerwedstryde vir Fleck oor om supporters verkeerd te bewys en die regte spankeuses te maak. Die Kapenaars kom Saterdag teen die Blues te staan. In die verlede sou dié clash as ’n maklike sege vir die Stormers beskou word. Vanjaar se Blues lyk egter na ’n span met nuwe lewe ná die besluit om Leon McDonald as nuwe hoof­afrigter van die franchise aan te stel.