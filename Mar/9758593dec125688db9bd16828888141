’N VERMEENDE killer het snot en trane gehuil knap nadat op hom losgebrand is. Marshall Thomas (22) en Maxwell Muller (22), albei van Helenvale, staan in die Baaise hooggeregshof tereg vir die moord op Hakeem Baartman (2). Hulle het dié week onskuldig gepleit op twee klagte wat verband hou met die Wet op die Voorkoming van Georganiseerde Misdaad (Poca), een van moord, twee van poging tot moord, en een van die onwettige besit van ’n vuurwapen en ammunisie. ’n Staatsgetuie (25), wie se naam nie genoem mag word nie, sê dat Thomas op 18 November 2017 opgedaag het by die adres in Helenvale waar hy, die getuie, woon en werk. Hy sê Muller was ook een van die mense in die huis. Volgens hom was Thomas baie kwaad – en in trane. Die getuie sê die kermende Thomas het die mense in die huis meegedeel dat ene Dimitri van die Kakdalers-bende pas op hom gevuur het. Toe die huismense hom vra wat hy daaromtrent gaan doen, sê die getuie, het Thomas gesê hy gaan Dimitri ook skiet. Die getuie beweer Thomas het toe om ’n vuurwapen gevra. Hy sê dis tóé dat Muller vir Thomas ’n vuurwapen gegee het. Happy Volgens die getuie het Muller na buite gegaan om ’n magasyn te gaan haal. Hy beweer Thomas en Muller het toe aan die huismense gewys die magasyn is vol bullets. Toe sê hulle hulle gaan nou loop. Die getuie sê Thomas was baie happy dat hy ’n gun gekry het. Volgens die getuie het Thomas en Muller sowat ’n uur later teruggekeer na die adres waar hy toe steeds was. Hy sê die twee was sweterig en dat hulle moeg gelyk en gebewe het. Die getuie beweer Thomas het toe vertel dat hulle Dimitri geskiet het. Luidens sy getuienis het Thomas hulle meegedeel hulle het Dimitri geskiet dat hy geval het. Hy beweer Thomas het toe vertel dat hulle aangehou vuur het nadat Dimitri opgestaan en weggehardloop het. Volgens die getuie het Thomas vertel dat hulle ook ’n kind raakgeskiet het, maar dat hulle nie weet waar aan die lyf die kind getref is nie. Die getuie beweer Thomas het die gun voor by sy broek uitgehaal en dit aan Muller gegee. Hy sê Muller het die leë magasyn uitgehaal en ’n vol magasyn in die vuurwapen gedruk. Volgens die getuie het Muller gesê hy gaan die gun wegvat, waarop Thomas gesê het hy gaan nou wegkruip. Die staatsgetuie sê Thomas en Muller het nie geweet hy gaan in die verhoor getuig nie. Volgens hom het hy voor gister geen probleme met Thomas en Muller gehad nie. Die getuie beweer Thomas en Muller is albei lede van die Dondolos-bende. Hy sê die Kakdalers se gebied is in Die Gaat van Standfordweg tot in Chamois-straat. Die Dondolos s’n is van Fitchardstraat tot Deverellweg. Die getuie sê hy het Thomas op die dag van voorval reeds ’n jaar geken en Muller reeds drie jaar. Die saak dien voor regter Irma Schoeman. Adv. Rafiek Ahmed kla aan.