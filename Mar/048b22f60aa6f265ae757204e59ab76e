ROBERTSON. – Tikkoppe hier skend grafte en beskadig as­houers behoorlik. Een antie was in trane toe sy sien hoe haar man se graf gevandaliseer is. Antie Venna Jeneke (75) sê haar seuns het hulle pa se graf onlangs mooi gemaak deur duur teëls daarop te lê. ’n Hartseer Jeneke sê toe hulle die graf dié week weer gaan besoek het, is van die teëls verwyder. “Ek was so teleur­gesteld, ek het sommer begin huil,” sê Jeneke. Toe sy by die begraafplaaswerkers navraag doen, het een van hulle gesê hy het ’n man met ’n swart hoodie gewaar. Jeneke sê ’n paar meter van haar oorlede man se graf het die werker ’n sak met die teëls daarin gesien. Jeneke vermoed die skelm het dit daar gelos met die plan om terug te keer daarvoor wanneer dit donker is. Sy sê: “Die teëls is baie duur. Ek twyfel nou daaroor of ek weer teëls op die graf moet laat lê.” By Son se besoek was die muur waarin naas­bestaandes hulle geliefdes se as bêre, ook gebreek. Benewens dit, is baie van die grafstene omgestoot. Besoekers aan hulle geliefdes se grafte was diep teleurgesteld toe hulle sien in watter toestand dit is. Die begraafplaaswerkers sê hulle het van die grafte se stene probeer optel, maar van hulle is baie swaar. Hulle het ’n sterk vermoede dat die vandale tikkoppe is.