ALTESAME R29,4 miljoen wat vir die IPTS-projek in die Nor­th­erns gebruik sou word, is deur die nasionale tesourie teruggevat. Dit blyk luidens die Staats­koerantvan 18 Maart. Daarvolgens is die oorspronklike Public Transport Network Grant van R304,9 miljoen na R275,5 miljoen verminder. Nou het die DA se premierskandidaat, Nqaba Bhanga, aan dr. Blade Nzimande, minister van vervoer, geskryf en gevra om dringend in te gryp in die IPTS-ontwikkeling in Nelson Mandelabaai. “Ons verstaan die nuwe administrasie wou ’n ander roete prioritise, maar om nou, drie maande voor die einde van die boekjaar, geld rond te skuif, maak nie sin nie.” Die nuwe projek, waarvan geld van onder meer die Northerns weggevat is, is vir die bou van ’n bus-depot in KwaNobuhle in Uitenhage. “Nog geen bouplanne vir die depot is al gefinaliseer of goedgekeur nie. So, die kanse dat bouwerk voor die einde van die boekjaar sal gebeur, is baie skraal. “Die minstens R41 miljoen wat daarvoor gebruik sou word, was volgens die oorspronklike, goedgekeurde plan bedoel vir die roete tussen Cleary Park en die Baaise middestad.” Bhanga het ook aan Jackson Ngcelwane, waarnemende finan­siële hoofbeampte van die Metro, geskryf om te vra waar aanpassings aan die begroting aangebring gaan word om die vermindering van R29,4 miljoen in die grant funding te akkommodeer. Deurgedruk Son op Sondag het vroeër berig meer as R50 miljoen wat vir 11 wyke in die Northerns begroot is, is van dié wyke weggevat. Dit is volgens die begrotingsaanpassing wat op ’n vorige raadsvergadering aanvaar is. Die DA, ACDP, Cope en Patriotic Alliance het teen die begroting gestem en die ANC, UDM, EFF, UF en AIC het dit laataand deurgedruk. Die opgradering van die elektrisiteits-, riool- en waternetwerk, die elektrifisering van informele nedersettings, die uitskakeling van emmertoilette, die bou van sypaadjies en die teer van paaie vol potholes en grondpaaie is van die projekte in dié wyke waarvan geld in die nuwe begroting weggevat is. In die 11 wyke in die Northerns is sowat R50 miljoen weggevat. Van die oorblywende R50 miljoen gaan R21 miljoen na die opgradering van die Standfordweg-brug oor die N2. Dit los slegs R29 miljoen vir dienslewering in die Northerns vir die res van die boekjaar. Paaie Van die wyke in Uitenhage, wat KwaNobuhle en Rosedale insluit, is effektief R62 miljoen weggevat. Dit is omdat R41 miljoen van die oorblywende begroting van R50,6 miljoen na een projek gaan – die bou van ’n bus-depot vir die IPTS. Dit sluit nog nie paaie in vir die busse om op te ry nie. Die oorspronklike begroting vir dié wyke was R71,3 miljoen. Retief Odendaal, die voorsitter van die DA-koukus in die Baai, het tóé gewaarsku die risiko bestaan dat die tesourie nie die nuwe projek gaan goedkeur nie en die geld verlore sal gaan. “Die munisipaliteit loop nou die risiko om die geld te verloor eerder as om die geld te hou vir die Northerns, waarvoor dit eintlik bedoel was,” het hy gewaarsku. Die geld wat weggeneem is uit die begrotings vir die Northerns en die wyke in Uitenhage, gaan nou hoofsaaklik gebruik word vir projekte in gebiede soos Ibhayi­ en Moth­erwell. Andile Lungisa, ANC-raadslid in die Metro, het op die raadsvergadering waar die aanpassingsbegroting goedgekeur is, gesê die budget waarmee die DA ’n probleem het, is deur die DA opgestel en die nuwe koalisieregering het dit net aangepas. “Die regering wat nou in beheer is, het nie die beplanning gedoen nie. “Ons implementeer nou net hulle planne. Nou fight hulle teen hulle eie planne en begroting.” Teen druktyd het nie die Metro of die nasionale tesourie op Son op Sondag se navrae gereageer nie.