DIE gemiddelde van damvlakke in die Wes-Kaap staan nou op 39,8%. Verlede jaar dié tyd was dit ’n skamele 19%. Die huidige vlak is net laer as die 40,3% van twee weke gelede. Die afgelope tien dae was daar ook reën wat gehelp het dat die vlakke stabiel bly. Kaapstad se damme se gemiddelde vlak is nou op 51,58%. Verlede jaar dié tyd was dit op 22,3%. Anton Bredell, die Wes-Kaapse minister van plaaslike regering en omgewingsake, sê die droogte in groot dele van die Wes-Kaap is steeds nie verby nie. “Daar was in sekere areas meer verligting as in ander areas, maar ons kan steeds nie te gemaklik voel nie.” Volgens Bredell is die watersituasie darem beter as ver­lede jaar. “Een hoogtepunt is dat die opvangsgebied in die Gouritsrivier verbeter het. Dit dek groot dele van die Karoo.”