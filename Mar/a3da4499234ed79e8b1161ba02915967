SOMMIGE meen dis ’n klap in Shakur Mohammed (26) se gesig dat ’n beweerde geplante wapen langs sy lyk baie kleiner is as die gewere wat hy rondgedra het. Mohammed, een van die mees gesoekte bendelede in die Northerns, is gister­oggend doodgeskiet. Mohammed, ook bekend as Jiggley, het minstens sewe meisies gehad en van hulle het gister geskok langs die moordtoneel gestaan. Die voorval het gister omstreeks 09:30 in Hartebeesstraat gebeur. Volgens kol. Sibongile Soci, ’n polisiewoordvoerder, het lede van die nasionale intervensie-eenheid ’n manhunt geloods vir Mohammed. Dié cops is in die noordelike gebiede ontplooi om gangsterism te beveg. “Daar word beweer dat Mohammed, wat geaffilieer is met die Spotbouer-bende, noodlottig gewond is toe hy weggehardloop het om sy inhegtenisname te vermy. “Die lede het die verdagte in Blesbokstraat gewaar en hy’t begin weghardloop. “In Hartebeesstraat het hy ’n vuurwapen op die polisie gerig, waarna hy noodlottig gewond is. ’n Rewolwer is langs hom gevind.” Die inwoners van Hartebeesstraat vertel egter ’n ander­ storie. Baie van die inwoners, insluitend kinders, het die skietery voor hulle sien afspeel. “Jiggley het my kom vra vir ’n entjie. Hy het nie ’n weapon op hom gehad nie. “Toe het hy oor die pad gegaan en die toilet gebruik. Toe hy uitkom, het die polisie met balaklawas aan hom twee keer geskiet,” sê ’n 20-jarige man. ’n Vrou (45) het die skietery ook gesien. “Ek het gesien hy het net uit die toilet gekom en hulle het nie eens ’n waarskuwingskoot afgevuur nie. Ek het gesien hoe plant hulle die gun.” Gloves Sommige sê Mohammed het nie ’n kans gekry om weg te hardloop nie. ’n Omstander sê: “Hy was vriendelik, despite al sy wrongdoing – hy het mense seergemaak en geroof.” Nog ’n ou sê: “Hy skiet met groot guns, nie met klein guns soos daai een nie. ’n Polisieman met groen gloves het die wapen langs hom geplant.” Een van Mohammed se meisies (23) sê hoewel hy nie die pa nie van haar jong seun was nie, het hy vir hom gesorg soos ’n pa. “Hy het elke maand R3 000 vir my gegee. “My hart is so seer. Ek wil weet wat gaan met die polisieman gebeur wat hom geskiet het en wie gaan nou vir my kind sorg?” Die selfverklaarde main meisie (23) het ’n baba van vier maande met Mohammed. Sy het haar seun getroos toe hy huil naby sy pa se lyk. ’n Vriendin sê hulle het nog die aand voor sy dood gejoke en hulle was dik gerook. Mohammed se ma, Rochelle, wou nie veel met Son praat nie. Sy het egter gesê: “Sê gerus vir die SAPD daar is nog ’n saak hangend teen hulle vir aanranding.” Volgens haar is daar videobewyse. “Daai saak gaan nie net verdwyn nie. Vir ’n lang tyd het ek private investigation gaan studeer. Ek is beslis nie dom nie.” ’n Saak van moord word ondersoek en die onafhank­like polisieondersoekdirektoraat (Opod) is in kennis gestel.