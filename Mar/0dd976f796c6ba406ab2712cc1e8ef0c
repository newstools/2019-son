DIS so goed soos om uit te vind dat ’n fake dokter jou blindederm uitgehaal het! William Chandler, ’n senior SAA pilot, vlieg al langer as 20 jaar vragte passasiers rond met ’n fake vlieglisensie. Die koerant Mail & Guardian het dié skande Vrydag aan die groot klok gehang. SAA het dié nare surprise gekry toe hy ondersoek ingestel het na ’n insident waarby Chandler glo betrokke was. Die insident het in November in die Switserse lugruim gebeur. Chandler was na bewering op dié tydstip die co-pilot met die kontrole in sy hande. Tlali Tlali, ’n SAA-woordvoerder, het bevestig dat die ondersoek daartoe gelei het dat SAA uitgevind het dat Chandler net ’n kommersiële vlieglisensie het, en nie die Airline Transport Pilot’s Licence (ATPL) wat benodig word nie. Chandler het in 1994 vir SAA begin vlieg en in 2005 ’n promosie van die hand gewys, straks oor hy toe dié lisensie moes inhandig as bewys. Tlali hou egter voet by stuk dat Chandler geen gevaar ingehou het vir passasiers nie oor hy wel ’n kommersiële vlieglisensie het. – News24