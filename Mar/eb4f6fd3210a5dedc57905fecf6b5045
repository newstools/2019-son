DIE Stad Kaapstad sê daar is baie meer goeie stories as slegtes by sy Safe Space shelter in die Kaapstadse middestad. Dié plek van veiligheid vir haweloses is onder die Culem­borg-brug geleë. Dit verskaf oornaggeriewe aan mense wat andersins op straat sou geslaap het. Son het verlede week berig ’n hawelose man, Johan­ Scheepers, moan oor die dienste wat in hierdie shelter verskaf word. Scheepers (47) het onder meer beweer hulle slaap met net een kombers op pallets. Zahid Badroodien, die mayco-lid belas met gemeenskapsdienste en gesondheid, sê: “Toe ons sy slaap pallet gesien het, het hy vier komberse gehad.” Verduideliking Badroodien sê die Stad het al by verskeie geleenthede met Scheepers oor sy klagtes gepraat. Volgens Badroodien het Scheepers sonder ’n verduideliking twee weke nee dankie gesê vir ’n werk­geleentheid wat hy deur die Expanded Public Works Programme gekry het. Badroodien voeg by: “Hy is veronderstel om in April met IT-opleiding te begin. “Safe Space is ’n oorgangsplek. Alle kliënte word hieroor ingelig. “Die beskikbare ruimte en programme is nie perfek nie, maar ons het reeds so baie goed gedoen.” Volgens hom het ’n ander hawelose man laas week ’n job as ’n lorriedrywer gekry omdat hy ’n kode 14-bestuurderslisensie het.