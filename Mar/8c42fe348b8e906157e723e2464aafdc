’N VERMEENDE Britse pedofiel moet nog van Suid-Afrika na sy land toe teruggaan om te staan vir die dade wat hy glo met jong seuns gepleeg het. Lee Nigel Tucker (54) word deur die Britse polisie gesoek. Hy was lid van ’n netwerk wat seuns tussen 12 en 15 jaar oud in die omgewing van Bristol geteiken het. Hy was 36 toe hy skuldig bevind is op ag aanklagte van die seksuele aanranding van seuns. Tucker het teen die skuldigbevinding geappelleer. Voordat die verhoor hervat het, het hy die hasepad gevat en in Suid-Afrika kom skuil. Interpol het hom op Facebook opgespoor en hom in Maart 2016 in hegtenis geneem by sy huis in Groenpunt. ’n Maand later is hy op borgtog van R150 000 vrygelaat. Die staat sukkel sedertdien om hom aan sy vaderland uit te lewer. Tucker weier met alle mag om terug te gaan. Hy hou vol hy is onskuldig. Tucker en sy crew het glo die seuns na posh paarties genooi waar die kinders dwelms ingegee is. Hulle het dan glo die kinders seksueel aangerand. Volgens Tucker was die slagoffers eintlik nie kinders nie, maar jong mans. Die Kaapse landdroshof het op 10 November 2017 reeds beslis Tucker moet uitgelewer word, hangende ’n besluit van die minister van justisie, Michael Masutha. Maar Tucker het hom gewend na die Kaapse hooggeregshof waar hy teen dié uitspraak geappelleer het. Hy het ook die landdros en adv. Christopher Burke, die staatsaanklaer, voor die hof gedaag. Regter Mark Sher van die hooggeregshof, bygestaan deur regter Monde Samela, het gister uitspraak gelewer. Hulle het beslis die landdroshof se beslissing staan en Tucker moet nog uitge­lewer word. Hulle het ook beslis die Brit moet ’n kans kry om nóg submissions te maak oor hoekom hy nie na sy land moet teruggaan nie. Masutha sal dan finaal besluit oor Tucker.