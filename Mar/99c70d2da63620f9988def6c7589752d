‘N KONSORTIUM van Oos-Kaapse sakemanne het ‘n beherende aandeel in die Southern Kings bekom. Die Baaise franchise het daarmee die eerste een geword wat in privaat besit is. SA Rugby het Vrydag in ‘n verklaring bevestig dat hulle ‘n 74% aandeel verkoop het aan ‘n maatskappy genaamd The Greatest Rugby Company in the Whole Wide World. (GRC) Die Oostelike Provinsie Rugbyunie (OPRU) besit die ander 26%. Jurie Roux, uitvoerende hoof van SA Rugby, sê hulle is verheug om die transaksie af te handel. “GRC bestaan uit toegewyde individue wat die groei en sukses van die Southern Kings op die hart dra. Hulle is intiem betrokke by kommersiële aktiwiteite in die Oos-Kaap en verstaan die potensiaal van die streek goed,” sê Roux. “Dit is ‘n baie betekenisvolle en belangrike ontwikkeling vir die Kings. Ons sien uit dat die GRC en die plaaslike gemeenskap die Kings die ammunisie gee om die rugbykrag te word, wat ons weet hulle kan wees.” Die eienaars van GRC is Loyiso Dotwana, Gary Markson, Rory Stear, Kenny Govender en Vuyo Zitumane. Dotwana, hoof van die konsortium, sê om eienaarskap van die Kings in plaaslike hande te plaas is goed vir die streek. “Ons is rugbymense wat die Oos-Kaap verstaan asook die mense se passie vir rugby en wat ‘n suksesvolle Kings-span vir die streek sal beteken. Ons is gefokus en toegewyd daarop om suksesvol te wees.” Andre Rademan, president van die OPRU, sê die feit dat hulle ook ‘n aandeelhouer is sal kontinuïteit vir die streek verseker. “Dit is noodsaaklik dat die kontinuum tussen skole-, klub-, provinsiale- en franchise rugby oop bly. Dié nuwe reëling verseker dit,” sê Rademan. “Dit was ‘n uitdagende drie jaar vir rugby in die Oos-Kaapse, maar die bekendstelling van ‘n nuwe OPRU-raad en die nuwe aanwins van die Kings-franchise beteken dat ons met opgewondenheid en verwagting vorentoe kan kyk.