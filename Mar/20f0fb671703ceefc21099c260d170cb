DIE wil om te wen is nou sterk onder die spelers van Steenberg United. Dié span is die voorloper in die Tweede Liga van die South African Football Asso­ciation se ABC Motsepe-kompetisie in die Wes-Kaap. Nog net sewe wedstryde skei Steenberg daarvan om as die kampioen gekroon te word. Mike Lukhubeni (afrigter) se elftal het sedert die seisoen in September begin het, ’n droom-lopie beleef. Steenberg móét as die hot favourite beskou word om sy sesde titel van die afgelope 10 seisoene te verower. Steenberg United oorheers die liga. Net Milano United, Vasco da Gama, Chippa United­, Glendene United en Zizwe United het hulle name op die trofee gegraveer. Lukhubeni se elftal het tot dusver net twee wedstryde verloor en vier gelykop gespeel. Hulle het die naweek hulle 17de sege in 23 wedstryde behaal toe hulle die besoeker van Wellington, Batta­lions FC, met 3-0 geklop het. Steenberg se 55 punte is 6 meer as dié van die tweede geplaaste The Magic, wat Morning Stars op hul tuisveld in Pinelands met 4-0 af­geransel het. Een van Steenberg United se beste spelers, Robin Rhode­, is kookwater en hy loop oor van selfvertroue. Skitterende Die span kan uit ál sy oorblywende wedstryde maksimum punte behaal. Rhode het weer ’n skitterende vertoning teen Battalions gelewer. Hy, Valentino Fredericks en Ryan Collen het die doele aangeteken. Zizwe United het Ajax Cape Town in Nyanga met 5-2 bloedneus geslaan. Hout Bay United het met drie punte van die Paarl teruggekeer nadat hy Mbekweni Cosmos maklik met 3-0 geklop het. Arreshaat Daniels (breier) se span, FN Rangers, het in Beaufort-Wes teen Royal Blues op sy herrie gekry. Blues het hom met 2-O pak slae gegee. Ikapa Sporting en Grassy Park United het in Mitchells Plain gelykop (2-2) gespeel.