EDDIE Jones sal eerder weer die Australiese rugbyspan gaan afrig as om aansoek te doen vir die pos as breier van die Britse en Ierse Leeus. Volgens die huidige afrigter van Engeland is die Leeu-job soos ’n ambassadeurspos. “Die laaste ding wat ek nou wil staan en doen, is om ag weke in ’n blazer rond te stap,” het Jones aan die Brisbane Courier Mail gesê. “Dis ’n ambassadeurspos. Ek is ’n afrigter. Ek sal eerder Queensland se Sheffield Shield-krieketspan coach.” Jones het met sy uitlatings vir Warren Gatland, afrigter van Wallis, geterg. Gatland het die Leeus in hulle laaste twee toere in Australië en Nieu-Seeland afgerig. Die Leeus lê in 2021 besoek af aan Suid-Afrika en het nog nie ’n breier aangewys nie. Jones gaan glo ná vanjaar se Wêreldbeker-toernooi as Engeland se afrigter bedank. Hy sê om vir ’n tweede keer die Wallabies te coach, is iets wat hy nie as ’n moontlikheid sal afskryf nie.