’N MAN van Johannesburg is agter tralies nadat miljoene rande van die program Living Legends Lega­cy gesteel is. Die Valke het die man Saterdag in hegtenis geneem, het Asanda Magaqa gesê. Magaqa is die woordvoerder vir Nathi Mthethwa, minister van kuns en kultuur. Dié departement het die program in 2015 begin om die lewende legendes in die kuns-, kultuur- en erfenis­sektor te vereer. Verskriklik In Januarie het dit aan die lig gekom dat R8 miljoen van dié program gesteel is. Mthethwa het in ’n verklaring gesê: “Ek het dit vroeër in Januarie gesê en ek gaan dit nou weer sê: Diefstal op só ’n groot skaal is verskriklik.” Die minister het bygevoeg hy is verheug om te hoor die verdagte is nou aangekeer. “Die departement ondervra steeds die betrokke bank. Ons gaan nie rus totdat ons antwoorde op al ons vrae het nie.” – News24