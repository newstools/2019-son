DIE Madibaz se rugbyspan sal nie die Tshwane-Universiteit vir Tegnologie (TUT) in vanaand se Varsity Shield-wedstryd in Port Elizabeth onderskat nie. Al speel die onoorwonne Madibaz tuis en teen ’n span wat nog net een keer in vier probeerslae gewen het, bly die Baaise manne daarop gefokus om steeds te verbeter. Dit is hoe die Madibaz se afrigter, Jarryd Buys, sake sien. Hy wil sy spelers net op die wedstrydplan laat konsentreer. “Ons het nog geen beker gewen nie. Ons moet dus eerstens seker maak ons sit die momentum voort op pad na die halfeindronde,” het Buys verduidelik. “Die mikpunt is om vir ’n tuiswedstryd in die halfeindronde te kwalifiseer. As ons aanhou wen, kry ons meer ondersteuning. “Daar is reeds ’n great vibe in die Madibaz-stadion. “Dit is waarom ons met die tuiswedstryde ons allerbeste wil lewer. Die week toe ons nie gespeel het nie, was ’n wel­kome ruskans ná vier wedstryde binne twee weke.” Die ander Oos-Kaapse span in die Shield-reeks is Rhodes-Universiteit, wat maar swaar leef. Rhodes speel vanaand in Grahamstad teen die Kaapse Skiereiland-Universiteit vir Tegnologie en moet drasties verbeter om te wen. Die wedstryde begin 18:30.