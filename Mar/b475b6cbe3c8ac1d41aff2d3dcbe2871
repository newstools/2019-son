BREYTON Paulse meen dis moeiliker om die uitmergelende Cape Epic-bergfietswedren te voltooi as om teen die legendariese All Black-vleuel Jonah Lomu te staan te kom. Die voormalige Springbokvleuel gaan ook vanjaar dié roete van 624 km oor 8 dae aflê. Die roete volg asem­rowende grondpaaie oor Tafelberg en in Hermanus. Dit strek deur prentjiemooi dorpe soos Grabouw en Stellenbosch en eindig op die Val de Vie-landgoed buite die Paarl. Paulse het nege jaar gelede ook aan die Epic deelgeneem. Die vlugvoetige agterspeler het in 64 toetse vir Suid-Afrika uitgedraf. Hy het talle kere teen Lomu en die All Blacks te staan gekom. Paulse beskou die Epic as ’n groter uitdaging as die amper onstuitbare Lomu. “Die Epic was ’n absolute struggle. Ek het agterna agter­gekom ek was nog nooit fiks genoeg om dit te kan doen nie. “Dis beslis moeiliker as om teen die All Blacks te speel. “Dit is ’n race wat jou heeltemal uit jou comfort zone­ vat. Daar is baie uitdagings wat op die pad kom. “My spanmaat is Johan Coetzee. Hy is so half semi-pro en is op ’n vlak waar hy my ’n bietjie kan trek. Klop “Ek het nou onlangs weer begin fietsry. Nou eers sien ek die fun kant van die sport. “Op ’n bergfiets sien jy plekke wat jy nooit andersins kan sien nie. “Ek moet net seker maak ek klop John Smit (die voor­malige Springbokkaptein),” het hy geskerts. Die 42-jarige boorling van die Koue Bokkeveld gaan aan die wedren deelneem om geld in te samel vir die Kanker­vereniging van Suid-Afrika. “Tot dusver het baie borge ingekoop. Ons is baie dankbaar vir elke bietjie blootstelling wat ons kry,” het Paulse bygevoeg. Kevin Vermaak, die stigter van die wedren, neem vanjaar vir die tweede keer deel. Vermaak sê: “Dit is beslis nie ’n maklike roete nie. “Die Prologue-been op Tafelberg gaan spesiaal wees. Ek sien ook uit na die grandfinale by Val de Vie.”