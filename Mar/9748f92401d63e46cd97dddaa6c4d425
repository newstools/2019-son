DIE cops in die Baai soek dringend Sonlanders se hulp om ’n bedrieër vas te trek. Die man con motor­handelaars en besteel hulle dan van hulle karre. Hy doen sy “deals” onder verskeie name en is glo doenig in ander provinsies ook. Hy het ook ’n rits maniere waarop hy die karre steel. Kapt. Sandra Janse van Rensburg, polisiewoordvoerder, sê die eerste geval was op 24 Oktober 2018. Dit was toe hy ’n handelaar langs Kaapweg in Newton Park genader het oor ’n Ford Ranger Wildtrack. Janse van Rensburg sê: “Hy het ’n quote vir die bakkie gevra en het die salesman ’n paar keer gekontak. “Hy het toe gesê hy wag vir geld om te clear van ’n trust fund. Daarna het hy ál die nodige dokumentasie ingedien sodat die transaksie afgehandel kon word. “Op 3 November het hy ’n bewys van betaling van ’n bank aan die handelaar gegee, en die voertuig, wat R453 490 kos, is aan hom oorhandig. “Op 5 November het die handelaar besef dat die geld nooit oorbetaal is nie en dat die trust fund ook nooit bestaan het nie.” Ál dié dokumente, insluitend bankstate, was vervals. Die handelaar het onmiddellik ’n klag by die polisie­ gemaak. Op 21 Februarie het die man sy streke by ’n motorhandelaar in Uitenhage­weg in Sydenham uitgehaal. Tóé het hy kamtig belang gestel in ’n 2018-model Renault Sandero. Op 26 Februarie het hy teruggekeer om die kar kamtig te test drive. Janse van Rensburg sê: “Hy het aan die salesman gesê hy wil ’n familielid wat belang stel in die kar, naby Greenacres ontmoet. “Hy het gesê die familielid is by haar werk. “By Greenacres het die man ’n verskoning aan die salesman gebied oor waar die vrou is. “Hy het toe voorgestel hulle­ drink koffie terwyl hulle­ vir haar wag. Terwyl hulle koffie gedrink het, is hy glo gebel. “Hy het toe vir die salesman gesê die familielid wag buite en dat hy haar gou sal gaan haal. “Dit was die laaste dat die salesman die man en die kar, wat R180 000 kos, gesien het.” Janse van Rensburg sê nóg sake van bedrog en kardiefstal teen dié man word in Despatch en George ondersoek. Sy sê: “Hy daag gewoonlik op ’n Vrydag- of Saterdagmiddag kort voor toe­maak­tyd by die dealers­ op en toon dan ’n vals bewys van betaling. “Hy gebruik verskeie name­ in die vals trans­aksies, onder meer Mlindeli David September en Simphiwe Kahlela. Hy is tussen 50 en 60 jaar oud. Janse van Rensburg sê ’n lasbrief vir sy inhegtenis­name is reeds uitgereik. Enige een wat die verdagte in die foto’s ken of herken, word gevra om AO Errol Whittle asseblief te bel by 064 900 7993 of AO Jaco Botes by 071 671 1243.