DIE Wes-Kaapse minister van maatskaplike ontwikkeling, Albert Fritz, sê sy departement fokus die begroting op jong mense. Fritz het gister sy begroting vir die boekjaar 2019/20 in die provinsiale wetgewer in Kaapstad ge­lewer. Hy sê jeugontwikkeling sal R24,1 miljoen ontvang om te verseker dat jong mense bemagtig word. Altesaam R76,7 miljoen is begroot vir die instelling van ’n provinsiale jeugontwikkelingstrategie. “Die ontwikkeling van die jeug is vir my belangrik, veral diegene wat kanse nodig­ het om hulle toekoms te verbeter. “Altesaam R1,8 miljoen is opsy gesit vir die stigting van drie nuwe Youth Cafés in Metro-Noord, Metro-Oos en die Kaapse Wynland.” Volgens hom is 11 sulke cafés die afgelope 5 jaar in die provinsie gestig. Hy sê dit is ’n bewys van die departement se dienslewering en toewyding. Fritz voeg by: “Meer as R4 miljoen is ook toegeken aan die internship-program Cape Youth @ Work vir die boekjaar 2019/20. “Sowat 100 interns van Mitchells Plain en omliggende areas het die afgelope jaar deur die program hulle skills verbeter. “Met sulke programme kan ons ’n verskil maak aan die hoë werkloosheidsyfer onder die jeug landwyd.” Hy wys ook uit die Wes-Kaapse werkloosheidsyfer onder jong mense is 17% laer as die nasionale gemiddeld en 14% laer as Gauteng s’n. Fritz sê sy departement sal 41% van sy begroting aan gestremdes en bejaardes bestee. Nog 31% sal na verwagting aan kinders en gesinne, onder meer kleuterskole, bestee word. Fritz sê 17% van die geld sal na rehabs gaan. Intussen het die Wes-Kaapse minister van vervoer en openbare werke, Donald Grant, ook gister sy budget speech in die provinsiale wetgewer gelewer. Grant sê sy departement se besteding sal soos volg lyk: Geld vir administrasie (R229 miljoen), openbare werke en infrastruktuur (R1,99 miljard), vervoer-infrastruktuur (R3,66 miljard), vervoer-operasies (R1,37 miljard), vervoer­regulering (R795 miljoen) en gemeenskapsprogramme (R64 miljoen).