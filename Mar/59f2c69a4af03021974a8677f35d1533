Keith Blake van Ottery skryf: Dis nou al baie jare dat vissers kla oor treknet-fishing in Valsbaai. Daar is gefluister oor die voorwaardes en dat die owerhede die permithouers van dié treknet-operasies nie dophou nie. Baie van ons aanskou elke jaar hoe derduisende visse met dié metode gevang word. Dié nette is omtrent so onwettig soos gill nets, waaruit feitlik niks kan ontsnap nie. Ons weet maar al te goed dat visgetalle kwaai afneem. Dan sê die owerhede dis weens onwettige visvangs in die nag. Maar ons sien nie dat die wet toegepas word om die uitputting van dié uiters kosbare voedselbron te beveg nie. Dit lyk asof die owerhede die treknet-fishing helder oordag bloot ignoreer. En derduisende visse van alle soorte beland in daai nette. Ek praat namens talle besorgde strandvissers langs die Valsbaai-kuslyn – vissers wat nie voordeel trek uit dié winsgewende bedryf nie. Hulle is los werkers wat help om die nette te sprei, hulle te trek en alle soorte vis te vang wat duisende rande werd is. Geen gemeenskap in Valsbaai voer ’n bestaan uit dié bedryf nie. Dis net lonend vir die twee of drie families wat die permithouers is. Vra die los werkers ’n bietjie waar hulle betaalstate is en of hulle UIF betaal of enige ander voordele gebied word. Ons gemeenskap eis ’n onmiddel­like ondersoek na ál die permit­houers in die bedryf in Valsbaai. Ek dare die burgemeester, Dan Plato, en vissery-owerhede om in die sosiale media die besorgde kritiek teen en desperate kommentaar oor dié bedryf te lees. Waarom laat die owerhede dié metode van visvang steeds toe? Hoekom moet ander vissers met lyn van bote of van die land af visvang? Ja, seker om die vis ’n kans te gee om weer aan te teel. Maar wat dan van die treknet-operasies wat die visgetalle uitput met alles wat in daai vieslike nette van hulle beland?