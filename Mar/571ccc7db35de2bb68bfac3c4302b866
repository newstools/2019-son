SIYA Kolisi reken die geestelike ingesteldheid van sy span gaan die deurslaggewende faktor op sy span se toer in Australasië wees. Die kaptein van die Storm­ers het Vrydag in sy span se Superrugby-sege van 35-8 oor die Jaguares op Nuweland vorendag gekom met sy beste vertoning tot dusver dié seisoen. Hy het agterna gesê: “Ja, ek het maar net gedoen wat van my verwag word. Wen “Ek het baie geleenthede gekry met die bal in die hand en het dit baie geniet.” Kolisi meen dit help beslis dat van sy spelers lid van die Bok-span was wat die All Blacks laas jaar teen alle verwagtinge in ore aangesit het in Wellington. “Dis ’n mental ding. As ’n span móét ons glo dat ons goed gaan vaar. Wanneer jy aan jou vermoëns twyfel, het jy reeds die game verloor. “Dit sal hopelik help dat ons spelers het wat weet wat dit verg om daar te wen. “Ons gaan soontoe met confidence en het niks om te verloor nie. “Ons gaan flatout en gaan net ons beste gee. Die eerste game is teen die Hurricanes. “Daarna sal ons die Blues uitsorteer. As ons uitgaan met die mindset dat dit ’n moeilike toer gaan wees, sal dinge nie so goed verloop nie.” Robbie Fleck, die Stormers se coach, verwag die tempo van die games in Nieu-Seeland gaan baie hoër wees. “Die Kiwi’s gebruik die breedte van die veld wanneer hulle aanval. Ons sal baie skerp moet wees. “Daar is egter nog baie dinge waaraan ons sal moet werk. “Takties sal ons baie smart moet wees. Ons sal die tempo van die spel moet beheer. “Die Kiwi’s hou daarvan om die spel vinniger te maak. Plan “Hulle is baie fisiek by die afbreekpunte en gaan beslis probeer om daar die oorhand te kry. “Ons sal met ’n ordentlike plan vorendag moet kom. Dit gaan ’n lang trip wees. Ek glo dit gaan exciting wees.” Die slotte Salmaan Moerat en Chris van Zyl, sowel as die losskakel Joshua Stander en die stut Michael Kumbirai, is die addisionele vier spelers wat saam gaan toer. 