ENKELE ure nadat Reghard Groenewald sy vriend se ma vermoor het, het hy sy moord­klere versteek. Die jong wat meen Hilary van Rooyen (52) was agter sy lyf aan, het sy grys hoodie en donker sweetpakbroek in ’n sak gestop. Dié sakkie het hy eers dae in hulle garage versteek en toe in die vullisblik gedump voordat die vullis op Maandag 15 Mei 2017 verwyder is. Groenewald het reeds erken hy het Van Rooyen op 9 Mei 2017 met ’n potplanthouer geslaan, glo om haar van hom af te kry. Volgens hom was dit nie sy bedoeling om haar dood te slaan nie. Van Rooyen se seun het op haar lyk afgekom. Groenewald is gister onder kruisverhoor gedruk omdat hy in sy bekentenis oor sekere besonderhede gelieg het. In sy bekentenis sê hy dat hy Maandag by Van Rooyen gekuier het en dat sy hom gevra het om Dinsdag terug te kom. In die pleitverduideliking sê hy egter hy is die Dinsdag terug om die R100 terug te gee wat hy die vorige dag geleen het. Adv. Evadne Kortje, staatsaanklaer, het hom hieroor uitgevra. Hy sê toe: “Ek was skaam om te sê ek het nie geld gehad nie.” Hy het ook versuim om in sy bekentenis te sê Van Rooyen se boobs teen sy rug het hom ongemaklik gemaak. “Ek het ’n opgesomde weergawe vir hom vertel,” is sy verduideliking. Dit is ook nie duidelik hoekom hy Van Rooyen al gaan groet het drie weke voordat hy die land vir Thailand sou verlaat nie. Hy het dit genoem in sy bekentenis en pleitverduideliking. Groenewald sê hy was verlig, maar ook bang toe hy vir die moord in hegtenis geneem is. Die saak duur voort.