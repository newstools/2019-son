CRISTIANO Ronaldo (34) is net lig beseer in sy wedstryd Maandag vir Portugal teen Serwië. Dít is die nuus van Juventus, sy klub in Turyn, Italië. Dié sê in ’n verklaring dis net ’n ligte dyspierbesering. Internasionale wedstryde word nou gespeel gedurende ’n onderbreking van klub­sokker. Die nasionale spanne speel om vir die Euro2020-toernooi te kwalifiseer. Ronaldo is ná 30 minute vervang in dié wedstryd, wat gelykop (1-1) geëindig het. Ronaldo is egter nie bekommerd oor die besering nie. Hy het ná die wedstryd gesê: “Ek ken my lyf. Ek sal oor ’n week of twee weer heeltemal reg wees.” Juve moet Empoli Saterdag in die Italiaanse Serie A-kompetisie aanvat. Daarna volg wedstryde teen Cagliari en AC Milan vroeg in April. Voorsprong Die Bianconeri reis daarna na Amsterdam in Nederland om Ajax op 10 April te pak in die eerste been van hulle kwarteindstryd in die Champions League. Juventus is ver voor in die Serie A. Die tweede geplaaste Napoli is 15 punte agter hom. Danksy dié voorsprong is Ronaldo nie regtig meer nodig nie. Juventus sal hom nietemin graag teen Ajax wil laat speel om te verseker hy vorder in die League. Dis ook een van die groot redes waarom Juventus hom gekoop het. – Sky Sports