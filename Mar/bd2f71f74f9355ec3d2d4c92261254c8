HYRON Andrews glo die span wat môre in Pretoria die druk die beste hanteer, sal gekroon word as die wenner in ’n mas­siewe Superrugby-derby. Dié Sharks-slot en sy spanmaats kom 17:15 op Loftus Versfeld teen die Bulls te staan. Andrews erken aspekte van die Sharks se spel het hulle laas week in Durban in die steek gelaat. Hulle het ’n nederlaag van 11-16 teen die Stormers gely. Daarteenoor het die Bulls op Ellispark ’n oortuigende sege van 30-12 oor die Lions beklink. Die Sharks kan ’n opdraande stryd te wagte wees in die Bulls se agterplaas. ’n Volgepakte Loftus word verwag, want die Bulls speel weer soos die kampioenspan van ouds rugby. Andrews sê: “Ons akkuraatheid in die vaste fasette het ons in die steek gelaat. “Ons het vandeesweek kliphard daaraan gewerk­ om dit reg te stel. “Die boys haat dit om te verloor. “Ons het wel uit die nederlaag geleer en beoog om sterker terug te kom. “Wanneer ons foute begaan, neem ons as span verantwoordelikheid daarvoor. “Dit gaan alles neerkom op druk – wie dit kan toepas en wie eerste daaronder gaan swig. “Ons kan verwag dat die Bulls by die lynstane en by die skrums druk op ons gaan plaas. Ons verwag ’n helse aanslag van hulle in die vaste fasette. “As ons daarin slaag om druk op hulle te plaas, gee dit ons backs die geleentheid om te speel. “Ons het uitstekende spelers in ons agterlyn.” Volhard Robert du Preez, die Sharks se coach, het in die vorige drie games met dieselfde span volhard. Hy het egter nou ver­anderinge aan sy span aangebring. 