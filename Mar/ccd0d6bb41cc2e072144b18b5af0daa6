SEDERT ekstra sekuriteit die afgelope jaar deur Metrorail ingebring is, is 347 verdagtes weens treinmisdade gearresteer. Richard Walker, die Wes-Kaapse streekbestuurder van Metrorail, sê dit werk uit op omtrent een arrestasie elke dag. “Van hulle is 28 verdagtes gevonnis. Die totale tronkstraf wat die oortreders gekry het, is 171 jaar.” Die skade wat misdadigers die afgelope jaar aangerig het met diefstal en vandalisme, beloop nagenoeg R134 miljoen. Wetgewing Volgens Walker werk hulle ook nou saam met die polisie en die Nasionale Vervolgingsgesag om hulle sake beter aan te bied. “In die verlede was dit moeilik om sake saam te stel omdat forensiese bewyse nie so goed was nie. “Wetgewing is ook aangepas om ons sake te versterk.” Hy sê misdaad is meer georganiseerd en Prasa moet daarby aanpas om die oortreders vas te trek. “Ons maak ook gebruik van drones. Ons forensiese bekwaamhede het baie verbeter en ons reaksievoertuie word ook goed aangewend.” Walker sê die laaste ruk het misdade teen pendelaars in treine en stasies meer geword, maar Metrorail se sekuriteitsdienste is besig om dit te ondersoek. “Daar was ’n ruk toe daar min mense op treine beroof is, maar skielik het dit opgeskiet.” Walker sê aanvalle kom ook op busse en taxi’s voor en hy meen die vervoerstelsels word getarget. Hy het beklemtoon daar moet toegeslaan word op scrap dealers sodat die demand­ afgesny word na koper wat gesteel word. Metrorail het 19 nuwe voertuie bygekry om misdaad te beveg. Aankondiging Ernest Hendricks, die streeksekuriteitsbestuurder van Prasa, sê 5 voertuie is ongemerk, daar is 10 gemerkte voertuie vir sigbare polisiëring en 4 kombi’s om die manskappe te vervoer. ’n Aankondiging volg eersdaags oor nuwe treine wat in Gauteng vervaardig word en wat binnekort in bedryf gaan wees.