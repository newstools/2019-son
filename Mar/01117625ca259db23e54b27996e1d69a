’N VROU van Wesbank word gekoggel as die “gun-vrou” nadat die cops haar uitgeskud het vir ’n skietding. Anthea Makerman (27) vrees vir haar lewe oor almal haar nou so aansien. Die bloues het haar Sondagmiddag voorgekeer en omsingel oor sy na bewering verdag voorgekom het. ’n Ontstoke Anthea sê: “Ek was uit die veld geslaan. “Hoe meer ek vir die cops sê ek het nie ’n gun nie, hoe meer het hulle aangehou ek het ’n gun op my. “Binne minute was daar ’n vrag cops by ons huis. “Die polisievrou het my sommer buite op ons stoep geskud vir ’n gun. “Dit is alles oor ek gesels het met ’n outjie wat ek winkel toe gestuur het. “Die outjie het vir my spice gaan koop. Toe hy terugkom, het hy gesê die jongens het met hom baklei. “Ek het vir hom gesê hy moet huis toe gaan. Toe ek oor die pad loop, toe keer die cops my voor.” Volgens Anthea se omgekrapte ma, Patricia (52), was sy van die werk af op pad huis toe. Sy sien toe al die polisie-vans voor haar deur. Die ma vra: “Watter voorbeeld stel die cops vir die gemeenskap as hulle soos boewe optree? Hulle was baie onbeskof en arrogant. Ondersoek “Een cop wou glad sy vuurwapen op my man rig toe hy wou weet wat aangaan.” Anthea sê die cops by die Delft-polisiestasie het haar aangeraai om ’n amptelike klag te lê voordat hulle die voorval kan ondersoek. 