DIE Wes-Kaapse minister van behuising, Bonginkosi Madikizela, sê die regering sal nooit huise kan bou vir almal wat dit nodig het nie. Madikizela het gisteroggend die media toegespreek sowat ’n uur voordat hy sy begrotingstoespraak in die provinsiale wetgewer gelewer het. Volgens Madikizela, wat die afgelope twee termyne dié pos beklee, het sy departement in die laaste dekade 213 000 huise gebou. Middestad Dit wil sê sowat 850 000 mense wat dakloos was, is geholpe. Sedert 2009 is R20 miljard hiervoor aangewend. Ten spyte van dié pogings het die waglys aanhou langer word. Madikizela sê: “Dit is ’n pipe dream om te dink dat ons in staat is om plakkerskampe uit te roei, ook dat ons kan huise bou vir elkeen wat dit nodig het.” Madikizela het bygevoeg die regering het nie baie behuisingsprojekte in die Kaapse middestad nie. Volgens hom is dit omdat die meeste van dié grond in private besit is en die waarde daarvan uiters hoog is. “Wat ons moet regkry, is ’n vennootskap tussen die regering, grondeienaars en diensverskaffers.” Hy sê hy is steeds bereid om die Wes-Kaapse inwoners ná die algemene verkiesing op 8 Mei te dien. Madikizela het weer van die geleentheid gebruik gemaak om te ontken dat sy departement sowat R1,7 miljard wat hy nie kon spandeer nie, aan die nasionale regering teruggegee het. Pres. Cyril Rama­phosa het onlangs dié bewering gemaak. Die minister het later in sy begrotingstoespraak in die wetgewer gesê bejaardes en gestremdes moet ’n prioriteit wees. Volgens hom is sy departement besig met verskeie projekte, wat aan 144 789 behuising kan verskaf. Dis onder meer ’n behuisingsprojek in Belhar wat 4 188 huise insluit en nou 60% voltooi is. Verder gaan daar sowat 2 000 huise gebou word vir inwoners van Goodwood en Leonsdale in Elsiesrivier. 