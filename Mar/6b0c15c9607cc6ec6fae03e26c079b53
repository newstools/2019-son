HET jy geweet as jy reg eet, kan dit jou slimmer maak? Nee, regtig! Ek lees op edubloxsa.co.za die regte kosse kan jou konsentrasievermoë verbeter. Hier is ’n paar wenke wat jou en jou gesin meer breinkrag sal gee. Die brein bestaan uit miljarde senuweeselle wat boodskappe heen en weer deur ons hele senustelsel stuur. Seine word oorgedra van een senusel na die volgende. Sekere voedingstowwe is nodig om oordragstowwe te vervaardig om die sprong tussen senuweeselle moontlik te maak. Ons algemeen bekende oordragstowwe – serotonien, dopamien en asetielcholien – het ’n groot impak op ons gemoed, slaappatrone, verstandelike helderheid en ons denke. Die regte voedingstowwe gee ons brein ’n hupstootjie en help ons liggame om senu-spanning en die eise van die alledaagse lewe beter te hanteer. Omega-3-vetsure Dit is lewensbelangrik vir die ontwikkeling van die brein. Hierdie is “goeie” vette en help met die regulering van ons serotonienvlakke. Depressie, buierigheid en traagheid kan moontlik geassosieer word met ’n lae vlak van serotonien in die brein. Omega-3 verskerp skerpsinnigheid en konsentrasie. Hierdie “goeie vette” kry jy in kosse soos salm, haring, forel, sardientjies en tuna. Flaxseed, okkerneute, olyfolie, groen blaargroente, aarbeie en avokadopere verskaf ook hoë vlakke van omega-3 in ons dieet. B-groep vitamiene Vitamiene in die B-groep help om breinkrag te verhoog, geheue te verbeter en verstandelike uitputting en depressie te verlig. Voedselsoorte wat vitamien B bevat, is kool, blomkool en broccoli. Vleis, eiergele en grondboontjies is ook ryk aan vitamien B. Volgraankosse het baie B6. Piesangs is “breinkos” omdat dit ’n hoë vlak van vitamien B6 bevat, wat ’n bron van potas is, en energie in die vorm van glukose aan die brein verskaf. Bruin rys en hawermout is goeie bronne van vitamien B6, en sommige brode en graankosse word aangevul met vitamien B12. Oesters is nie net ’n bron van vitamine B12 nie, maar dit is ook ryk aan sink en yster, wat belangrike breinkos is. Foliensuur (vitamien B9) is noodsaaklik vir die ontwikkeling van ’n baba se brein en senuweestelsel gedurende swangerskap. Groen blaargroente en lewer is ryk aan foliensuur. Proteïene en koolhidrate Proteïene verhoog die gesonde werking van ons brein en dra by tot ons skerpsinnigheid en leervermoë. Eiers, amandels, okkerneute, vleis, sojabone, melk en ander suiwelprodukte is goeie bronne van proteïene. Anti-oksidante Dit beskerm ons brein en senuweestelsel teen die aanslag van “vrye radikale”. Vrye radikale is molekules wat selle beskadig en veroudering versnel. Anti-oksidante dra ook by tot verbeterde geheue en verhoogde breinvermoë. Kosse wat baie anti-oksidante bevat, sluit spinasie, tamaties, broccoli, aarbeie, rosyntjies, pruime, pekanneute, sonneblomsade, dadels en rooi stambone in.