TOE twee cops aan Reghard Groenewald (23) se deur klop, het hy geweet dis oor die moord op Hilary van Rooyen. Kapt. Werner Bothma, wat Groenewald op 23 Mei 2017 in hegtenis geneem het, het gister oor dié dag getuig. Bothma het gesê hy en sy kollega, ene Baart, het na Groenewald se ouerhuis gegaan. Groenewald het die deur oopgemaak en homself voorgestel. Baart het sy regte begin voorlees en het Groenewald ingelig oor die klag teen hom. “Hy het sy hande oor sy kop gesit en gevra of dit vir tannie Hilary se moord is.” Groenewald is omstreeks 08:00 in hegtenis geneem. Dieselfde dag het hy op kamera ’n bekentenis afgelê. Hierdie beeldmateriaal is gister in die Kaapse hoog­geregshof gewys. In die video kom dit voor of hy ’n bietjie senuagtig is, maar hy praat duidelik oor die gebeure voor die moord en die dag van die moord. “Ek was by Van Rooyen se seun se farewell-partytjie, want hy is Londen toe. Ek sou ook later daardie maand oorsee gaan om te gaan teach. Van Rooyen het gesê ek moet kom groet voordat ek gaan.” Groenewald het gesê hy was op Maan­dag (8 Mei 2017) daar en het saam met Van Rooyen koffie gedrink. Sy het toe glo gesê hy moet Dinsdag weer kom vir koffie. Hy sou 31 Mei vlieg. “Ons het koffie gedrink en sigarette gerook. Toe ek haar groet, het sy my ’n drukkie gegee. Ek kon voel daar was bybedoelings en het haar weggestamp.” ’n Kort rusie en bakleiery het glo tussen hom en Van Rooyen (53) uitgebreek. Sy’t op die grond beland. “Sy het aanmekaar gesê hoe sy vir my meisie en almal gaan sê ek het probeer om by haar aan te lê. Al wat ek gedink het, is hoe dié my lewe gaan opmors. “Ek het die naaste ding – wat ’n potplanthouer was gegryp – en haar daarmee geslaan.” Dagga Adv. Ross McKernan, vir Groenewald, het kapsie gemaak teen die bekentenis. McKernan het gesê Groenewald was onder die invloed van dagga toe hy die bekentenis gemaak het. Lt.kol. Mike Barkhuizen, wat die bekentenis afgeneem het, het gesê Groenewald se oë het nie gelyk soos dié van een wat dagga gerook het nie.