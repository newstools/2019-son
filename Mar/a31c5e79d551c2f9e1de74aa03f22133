“MY GROOTSTE fout was om van die Here weg te draai.” So het Nicoleze Geldenhuys, ’n veroordeelde moordenaar, aan Katrina Moses, ’n proefbeampte van die departement van maatskaplike ontwikkeling, gesê. Moses het gister in voorvonnisverrigtinge getuig toe Geldenhuys, haar eks-berk Romeo­ Hendricks, André Coetzee en Enrico Malherbe in die Kaapse hooggeregshof voorgekom het. Die viertal is in Februarie skuldig bevind aan die moord op Marie Verwey. Verwey (81) is op 16 Fe­bruarie 2017 in haar gastehuis in Paradyskloof, Stellenbosch, vermoor. Sy is nagenoeg 60 keer gesteek en haar keel is byna afgesny. Haar juweliersware van sowat R700 000 is toe gebuit. Geldenhuys was haar tuisversorger en het die hele ding beplan. Moses het met Geldenhuys se familie en inwoners van Lovers’ Lane in die Paarl gaan praat om ’n verslag vir die hof op te stel. Sy het uitgevind Geldenhuys het op die buurtwag gedien. Moses het gesê volgens die mense het Geldenhuys se lewe ’n ander rigting ingeslaan toe sy en Hendricks begin worry het. Hendricks was ’n getroude man wat Geldenhuys bo sy vrou en kinders gekies het. Geldenhuys was ook getroud toe sy en Hendricks die kat in die donker begin geknyp het. Die twee se verhouding het op die rotse beland nadat hulle in hegtenis geneem is. Moses het gesê Geldenhuys is as kind seksueel aangerand en dit kon ’n impak op haar lewenskeuses gehad het. Geldenhuys het drie kinders. Sy het die lewe geskenk aan die jongste een, van Hendricks, terwyl sy in die tronk was. Volgens Moses wou sy nie die kind gehad het nie, maar het besluit om die kind te hou omdat sy gedink het sy kon bail kry. Moses het gesê Geldenhuys het ’n sterk, controlling personality en is ook baie manipulerend. “Sy call die shots. Dit wil voorkom of abuse en geweld al way is wat sy ken.” Volgens Moses het sy haarself beskryf as gierig, ondankbaar en selfsugtig. “Sy vertel nog nie die waarheid nie en het geen berou nie, al huil sy wanneer sy oor Verwey se dood praat. Dis my mening dat sy uit jammerte vir haarself huil.” Die vier sal op 26 April gevonnis word.