DIE Stormers wil nou baie graag die apie op hulle rug afskud. Robbie Fleck (afrigter) en sy span het sedert laas jaar in nege probeerslae nie een enkele wedstryd weg van die huis gewen nie. Wanneer die Kapenaars die Sharks môre in ’n Superrugby-kragmeting op Kings Park in Durban pak, sal hulle daardie wendroogte tot ’n einde wil bring. Dit gaan egter nie maklik wees nie, veral omdat Robert du Preez (afrigter) se span tans ’n uitstekende peil handhaaf. Die Sharks het in hulle eerste twee games vanjaar oortuigend met die Sunwolves en die Blues afgereken. Daarteenoor is die Storm­ers in hulle eerste game­ behoorlik verneder deur die Bulls. Al het Siya Kolisi (kaptein) en sy manne laas week die kastaiings in die doodsnikke op Nuweland teen die Lions uit die vuur gekrap, het hulle glad nie oortuig nie. Fleck het besluit om Herschel Jantjies in die plek van Jano Vermaak agter die oond in te sluit. Vermaak het las van ’n kniebesering. Daniël du Plessis vervang Ruhan Nel in die nr. 13-trui en Nel skuif na die bank. Du Plessis kry ’n geleentheid om hom teen die Bok-senter Lukhanyo Am op die proef te stel. Die Bok-slot Eben Etzebeth maak sy terugkeer in die enjinkamer in die plek van Chris van Zyl wat van die bank aangewend gaan word. Dillyn Leyds is ook op die bank ingesluit met die agterste driehoek van Damian Willemse, Sergeal Petersen en SP Marais wat dieselfde bly. Dié drie gaan in ’n interessante stryd met hulle eweknieë van die Sharks, Aphelele Fassi, S’bu Nkosi en Makazole Mapimpi, gewikkel wees. Petersen het oor dié uitdaging gesê: “Ja, ek ken vir Mapimpi van ons dae saam by die Kings. “Nkosi was saam met my op die Bokke se jaareindtoer. Saam met Fassie vorm hulle ’n gedugte kombinasie in die laaste vesting. Ons sien uit na die uitdaging.”