UIT moedeloosheid het hulle die ongedienste grond van die informele nedersetting McCarthy in Uitenhage verlaat en op ander grond gaan plak. Sowat drie weke gelede het tientalle mense hulle sakke gepak en getrek. Die nuwe areas is Hugh-Reece Hoek in Gerald Smith en Christine’s Village in Santa Barbara. Dié areas is baie nader aan die geboude huise en die inwoners hoop dat hulle ’n beter kans sal staan om munisipale dienste te geniet. Baie van die inwoners het gekwalifiseer vir huise en is al jare op die waglys. Tog is die lewensomstandighede van dié mense steeds beroerd. Die 56-jarige Nomsa Izane van Hugh-Reece­ Hoek sê dit was onmoontlik om in McCarthy te bly. “Die drie jaar dat ons daar gebly het, was daar geen dienste nie. Hulle het nooit, soos hier, ons vullis verwyder nie. Ons het steeds nie water hier nie. Wanneer die watertrok verbyry, stop ons hom.” Izane sê waar hulle nou bly, kan die ambulanse darem in noodgevalle by hulle uitkom. Sy voeg by in McCarthy het sy ’n vrou in haar shack gehelp om die lewe te gee omdat die ambulans nie daar kon uitkom nie. Gloria Tom (32) van Christine’s Village sê sy, haar man en hulle drie kinders het altyd by haar ma-hulle gehuur, maar weens ’n familie-fight het hulle getrek. “Ons wil so graag dienste kry wat ander normale mense kry. Dis veral moeilik omdat my dogter, Roshaan Jacobs (13), blind gebore is en ons gebruik maar emmers en gooi dit uit. Aan die einde van die maand gaan nóg meer mense hier kom plak.” Gareth Plaatjies van die South African National Civic Organisa­tion (Sanco) in die Oos-Kaap het Vrydag weer besoek by die “nuwe” inwoners gaan aflê. Volgens hom het hy en die gemeenskapsleiers reeds begin om ’n rekord op te stel van ál die mense wat getrek het en huise en dienste benodig. “Ons het verlede jaar dokumentasie aan die munisipale beamptes oorhandig wat handel oor gelyke dienste vir almal. Ons het steeds niks terugvoer gekry nie. Dit lyk my ál taal wat die regering verstaan, is as die mense op grond gaan plak en betoog vir dienste. “By die twee nuwe woonplekke is daar reeds rioolinfrastruktuur en elektrisiteit. Die mense moet net daaraan gekoppel word. Daar is in vorige jare vir dié areas in die geïntegreerde ontwikkelingsplan (IDP) begroot.” Mthubanzi Mniki, munisipale woordvoerder, het teen druktyd nog nie kommentaar gelewer nie.