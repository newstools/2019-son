GRABOUWERS sê die vrot diens by hulle plaaslike daghospitaal maak hulle siek. Gister het verskeie organisasies na die daghospitaal opgeruk om hulle stem dik te maak. Die mense sê hulle is dik daarvan dat mense drie dae moet wag om gehelp te word en dan verdwyn hulle lêers of hulle word verkeerde medikasie ingestop. Rdl. Elizabeth Mentile was aan die stuur van sake en wou ’n memorandum aan die Wes-Kaapse minister van gesondheid, dr. Nomafrench Mbombo, oorhandig. Elizabeth meen Mbombo vat hulle vir poppe terwyl sy goed weet daar is probleme by die daghospitaal. Elizabeth sê hulle het al in 2017 in Grabouw ’n imbizo met die minister gehad en haar van al die probleme vertel. Sy vaar uit: “Noma­french het geweet van die optog. “Ons wil hê sý moet die memorandum ontvang, maar nou wil sy ’n dokter stuur. “Ons het klaar met haar vergader en sy sou teruggekom het na ons. “Tot vandag toe het ons nog niks van haar gehoor nie.” Elizabeth sê Mbombo moet nou end kry met haar nonsens, want die situasie raak by die dag erger. Nog ’n raadslid in die Grabouw-area, Anthea Mentile, sê sy is self ’n chroniese pasiënt wat die daghospitaal besoek. Volgens Anthea is daar baiekeer nie medikasie nie. Lêers raak ook weg, dan word daar sommer ’n nuwe een oopgemaak. Sy vertel: “Toe ek die dokter gaan sien het, was my lêer weg. Rekord “Hy het nie eens geweet watter medikasie hy my moes gee nie. “Daar was geen rekord van my nie. “Ek was so geskok, ek het nie eens die energie gehad om met hulle daaroor te baklei nie.” Anthea sê sy het self op die imbizo met Mbombo oor haar nare ervaring by die daghospitaal gepraat. Volgens haar sou Mbombo ondersoek instel, maar sy het nooit teruggekom nie. Anthea sê haar voorstel om ’n komitee vir gesondheid te begin, is ook van die hand gewys. Sy glo so iets sal van die probleme by die daghospitaal oplos. Colleen Smart, Mbombo se woordvoerder, bevestig Mbombo weet van die probleme by die daghospitaal. Smart sê daar gaan binne die volgende week ’n vergadering met die inwoners gereël word. Smart sê: “Die minister en die distrik se gesondheids­bestuur gaan die gemeenskap se brief oor die diens­lewering by die spesifieke fasiliteit bespreek. “Ons sal die gemeenskap van die spesifieke tyd en datum inlig.”