DIE Kaapstadse burgemeester, Dan Plato, het ter elfder ure die uitsetting van die Cape Music School uit die Athlone-stadion stopgesit. Die skool het sowat twee maande gelede ’n uitsettingskennisgewing van die Stad gekry. Luidens die notice ge­dateer 28 November word hulle en al die ander huurders van kantore by die stadion verwittig om die kantore weens gesondheid- en veiligheidsredes te verlaat. Die uitsetting is gekanselleer nadat Plato Maandag met die skool se bestuur vergader het. Die hoof van die skool, Camillo Lombard, sê hy verwelkom Plato se ingryping. “Ons sal ’n vreedsame oplossing vir die kwessie vind,” sê hy. Lombard het vroeër gesê hulle was bereid om ’n interdik teen die uitsetting te kry. Hy sê die skool is in die 6de jaar van sy 10 jaar lange huurkontrak met die Stad. Volgens die Stad se mayco­-lid belas met ekonomiese geleenthede en batebestuur, James Vos, sal die Stad ’n konsultant aanstel om met dié proses te help. Vos sê verder die skool sal met die support van die konsultant meer tyd gegee word om aan die gesondheid- en veiligheidsvereistes te voldoen. “Die Stad bedank alle deelnemers vir hul samewerking in dié kwessie,” sê Vos.