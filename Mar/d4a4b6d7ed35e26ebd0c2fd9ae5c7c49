DIE provinsiale ANC-regering het g’n re­spek vir die dooies nie, sê die DA. Dít nadat die lyk van ’n familie se geliefde voete gekry het. Die lyk het uit Mthatha se patologielaboratorium verdwyn. Volgens Jane Cowley, DA-LPW, is dit onaanvaarbaar. Sy sê selfs nou, maande later, het die polisie blykbaar nog geen vordering gemaak in die saak nie. “Ek het parlementêre vrae aan die LUR van gesondheid, Helen Sauls-August, gestuur. “Ek het haar ook gevra om die kwalifikasies van die bestuurders by die fasiliteit aan te stuur, en watter planne in plek is om te verseker dat die fasiliteit ten volle toegerus is en te alle tye funksioneer,” sê Cowley. Sy sê die familie van Engcobo in die Oos-Kaap was klaar diep getraumatiseer en emosioneel kwesbaar omdat hulle ’n geliefde verloor het. “Dink jou in dat jy nie die lyk van jou geliefde kan opspoor en nie die waardige begrafnisdiens kan gee wat elke mens verdien nie,” benadruk Cowley. Sy beweer Mthatha se patologielaborato­rium word sleg bestuur deur senior en middelbestuurders wat in diens geneem is op grond van hulle politieke affiliasie en nie omdat hulle gepaste kwalifikasies vir die werk het nie. “Ander personeellede voel gedemotiveerd en gefrustreerd omdat hulle nóú nog groot bedrae geskuld word vir oortyd wat hulle in die boekjaar 2016/’17 gewerk het.” Diensverskaffer Volgens Cowley het die bestuur steeds nie die saak aangespreek nie. Voorts sê sy oor die Kerstyd het meer as 200 lyke blykbaar op die koelkamer se vloer gelê. Die diensverskaffer wat die yskaste in stand hou, was volgens haar met verlof en daar was geen backup-plan ingeval die yskaste sou breek nie. Lwandile Sicwetsha, die woordvoerder van die Oos-Kaapse gesondheidsdepartement, sê oor die lyk wat weg is: “Dit was twee maande gelede. “Die saak is nou by die wetstoepassingsagentskap.” Kapt. Dineo Koena, polisiewoordvoerder, kon nie die ondersoekbeampte in die hande kry nie en daarom kon sy teen druktyd nog nie kommentaar lewer nie.