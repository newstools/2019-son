DIE All Black-kaptein en baas van agsteman-spel, Kieran Read, is uiteindelik weer gereed om rugby te speel. Read (33) het nog nie weer ’n wedstryd gespeel sedert die All Blacks verlede jaar in Europa getoer het nie. Daar is besluit om Read vir die eerste twee maande van vanjaar se Superrugbyseisoen te laat rus. Hy maak môre in Wellington sy langverwagte terugkeer vir die Cru­saders en bevind hom onmiddellik in die drukkoker. Die Crusaders pak die Hurricanes in ’n wedstryd wat sal bepaal wie die voorloper in die NIeu-Seelandse konferensie word. Read skrik glad nie vir die fisieke uitdaging wat môre op hom wag nie. “Ek kan nie wag nie,” het Read gesê. “Dit voel asof ek weer soos vroeër in my loopbaan in my beste kondisie is. “Dit was die doel van die verlengde rusperiode. “Ek’s dankbaar vir die tyd af, maar nou kan ek nie wag om op die speelveld te kom nie.” Vasgeval Die Crusaders en Hurricanes trek gelyk met 19 punte. Net die Christchurch-span se beter punteverskil hou hulle in die eerste plek. Hulle het ook nog net een keer vanjaar verloor. Dit was toe hulle laas week in Sydney met 12-20 teen die Waratahs vasgeval het. Dit is die Crusaders se tweede ontmoeting met die ’Canes vanjaar. Die Crusaders het die eerste wedstryd, ook in Christchurch, met 38-22 gewen. Dít was ook die Hurricanes se enigste nederlaag tot dusver. Môre se wedstryd skop 08:35 af en word op DStv se sport­kanaal 201 uitgesaai.