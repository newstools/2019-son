“JY LIEG en try nogal om ’n dooie man te blame­ vir ’n moord wat jy gepleeg het!” So het ’n jong vrou van Elsiesrivier gister in die Kaapse hooggeregshof uitgevaar toe Sidwell Peters (18) sy hande in onskuld wou was oor die moord op Suleiman Bassier. Bassier (27) is op 25 Oktober 2015 in Elsies­rivier geskiet. Hy was glo ’n lid van die Terriblistics. Peters was ten tyde van die voorval 15. Hy is glo ’n lid van die Terrible Josters. Hy loop nou hof vir die moord op Bassier, asook dié op Charneal Carstens (7), wat in 2017 in ’n bendeskietery dood is. Charneal en haar maats het skipping-tou in Whitehouse-straat gespeel toe sy geskiet is. Die hof het getuienis aangehoor dat daar eintlik op ’n man in ’n rolstoel en ’n man met ’n wit hoody geskiet is. Twee klagte van poging tot moord staar Peters ook in die gesig oor die twee mans. Die jong vrou wat gister getuig het, was Bassier se minderjarige girlfriend ten tyde van sy skietdood. Sy het gesê sy het ’n entjie van Bassier en sy vriende gestaan. Toe die eerste skoot klap, het sy in hulle rigting gekyk en Peters met die gun in sy hand gesien. Daarna het Peters glo weer geskiet en weggehardloop. “Ek het na Suleiman (Bassier) toe gehardloop en plat langs hom gaan sit. Ek het hom gevra of hy weet wie hom geskiet het. Hy het gesê dit is Sidwell (Peters).” Sy het getuig sy wou seker maak hy weet wie dit is sodat hy self vir die polisie kon sê wanneer hy bykom. Peters ontken hy was die hit man in dié voorval. Gehuil Hy beweer hy en Bassier het ’n bekgeveg gehad, wat in ’n fight ontaard het. Hy sê Bassier het hom toe met ’n bottel geslaan. Hy beweer hy het nog hieroor gehuil toe ene Jemmy ’n gun uitgehaal en Bassier doodgeskiet het. Die jong vrou het Peters aangegluur en gesê hy lieg. Sy het gesê sy en Peters het vantevore ’n uitval gehad. “Ek weet nie wat sy issue was nie. Miskien was hy van kleins af verlief op my.” Die saak duur voort.