DIE Grammy-wenners All-4-One het vandeesweek die Rooi Kruis-kinderhospitaal in Kaapstad besoek. Jamie Jones, Tony Borowiak, Alfred Nevarez en Delious Kennedy toer saam met Alistair Izobell Productions deur Suid-Afrika. Dié gewilde groep het tydens ’n blaaskans by kinders in die Rooi Kruis se brand­eenheid gaan kuier. Die internasionale sterre het ’n bietjie met die pasiëntjies en hulle ouers gesels en hulle moed ingepraat. Tydens die fotosessie het die kinders, ouers en staff omtrent lekker gegiggel. Jamie het gesê: “Dit is altyd ’n seën om te sien dat kinders versorg word. “Die Bybel sê die kinders sal die koninkryk van God eerste binnegaan. Die kinders van oral in Afrika benodig die meeste hulp.” Die groep hoop hulle besoek het ’n verskil gemaak in die gesinne se lewe. All-4-One het geëerd gevoel deur die kans om te sien hoe mooi daar na die kinders omgesien word. Die groep gaan nog by ander plekke in Kaapstad inloer voordat hulle konsert hou. Hulle tree Saterdag in GrandWest se Grand Arena in Music Alla Kaap op. Alistair en sterre soos Lady Zamar, Emo Adams, Sasha-Lee Davids en Niesa Abrahams gaan ook op die verhoog wees. Die Music Alla Kaap-reeks is baie gewild. Dis nou al die sesde jaar dat dit aangebied word. In dié tyd het die show tyd ’n must-see-geleentheid op Kaapstad se sosiale kalender geword. Uitgedink Dis so gewild, daar gaan ook by Carnival City in Johannesburg en die Boardwalk ICC in Port Elizabeth konsert gehou word. Alistair het Musiek Alla Kaap uitgedink en vervaardig. Die doel daarvan is onder meer om nuwe en ikoniese kunstenaars saam ’n platform te gee. Camillo Lombard is die musiekregisseur en die tien groeplede is met die hand uitgesoek. Kaartjies kos tussen R200 en R350. Dis by Computicket, Shoprite, Checkers en House & Home te koop.