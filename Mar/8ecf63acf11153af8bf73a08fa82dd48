’N PASTOOR het hom lelik vasgeloop nadat hy na bewering met ’n begrafnisonderneming se geld weggehardloop het. Sowat 50 polishouers het nou op die begrafnisondernemers Willy’s & Gallico in Kraaifontein toegesak op soek na hulle geld. Maar selfs die eienaar, Willy Heswick, was nie bewus van al Wilhelm­ Jansen se streke nie. Son is deur Dirkie Stevens van Wallacedene genader. Stevens het sowat R700 aan Jansen betaal. Volgens Stevens het Jansen hulle sowat ’n jaar gelede omgepraat om ’n begrafnispolis uit neem. Stevens vertel: “Ek het eintlik twee ander polisse, maar die pastoor het lekker jêm aan ons bekke gesmeer. “Hy’t verduidelik hulle gaan tot in Upington en my vrou is oorspronklik van daar. “Ons het gedink as ons daar ’n sterfgeval het, kan ons sommer die geld vir daai begrafnis gebruik.” Maar Stevens sê toe hy Heswick eendag by die begraafplaas oor die polis uitvra, het hy nie daarvan kennis gedra nie. Volgens Stevens is hy toe tot by die kantore, waar hy uitgevind het daar is sowat 50 ander mense wat ook ingedoen is. Hy vertel: “My naam was nie eens op Willy’s se stelsel nie. Ek het ook geen bewyse gehad nie, want die pastoor het die boekie en alle kwitansies gehou. “Hy’t gesê hy sal dit weer terugbring, maar hy het nooit nie.” Toe Son die kantore van Willy’s & Gallico besoek, het die ontvangsdame bevestig hulle het gehoor van Jansen­ se stories. Heswick het aan Son gesê hulle het ’n saak teen Jansen aanhangig gemaak. Volgens hom soek die speurder al ’n jaar lank na Jansen. Heswick verduidelik: “Daar is geen bewyse dat Dirkie Stevens ’n kliënt was nie. Sterfgeval “Ons het self ook al na Jansen gaan soek, maar ons kry hom nêrens. “Mense wat hulle boekies het, moet dit bring na ons kantoor sodat ons weet wie hulle is.” Toe Son Jansen gister by sy huis gaan soek, was daar juis kliënte met ’n sterfgeval. Hulle was saam met ’n werker van Willy’s & Gallico, want die gesin het hulle genader om hul geliefde te begrawe. Volgens Jansen het hy van sy kliënte oorgeskuif na ’n ander begrafnisondernemer en hy sê dié familie is daarvan bewus. Hy verduidelik: “Die familie het drie maande nie betaal nie. “Hulle blameer nou vir my dat ek nooit by hulle uitgekom het nie. Toe ek wel onlangs gegaan het, het hulle nie geld gehad nie. “Ons is nou besig met die ander ondernemer om te hoor of hulle die man gaan begrawe.” Wat Willy’s & Gallico betref, sê Jansen dat hy alle begrafnisboekies en kwitansieboeke ingehandig het toe daar “ongerymdhede” intree. Hy wou nie uitwei daaroor nie. ’n Woordvoerder van die polisie, Siyabulela Malo, het bevestig die polisie ondersoek ’n saak van diefstal. 