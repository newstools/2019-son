DIT sal nóg beter gaan – as die spelers net wil luister. Só het Chester Williams, afrigter van die Universiteit van Wes-Kaapland (UWK), sy span se eerste oorwinning in vanjaar se Varsity Cup-kompetisie begroet. Die voormalige Springbokvleuel het rede gehad om breed te smile. Udubs het Maandag sy eweknie van die Universiteit van Johannesburg (UJ) met 29-17 afgestof. Dit is egter verstaanbaar waarom Williams nie te veel wou praat ná die oorwinning nie. Williams het aan Son gesê: “Dit het beslis beter gegaan. Ons is nie naastenby waar ons wil wees nie, maar ten minste het ons gewen. “Dis die positiewe ding wat ons daaruit kan vat. “Die feit is as ons meer sukses wil behaal, sal die spelers net meer moet luister om ons game plan uit te voer. “Al het die lynstaan ook hier en daar gelol, is ek tevrede.” Dit was beslis ’n baie goeie vertoning deur die tuisspan wat vir die eerste keer dié seisoen meer geduld getoon het, veral onder die voorspelers. Udubs het besluit om meer fases af te dwing voordat die bal wyd versprei is. Volgende week reis Udubs na die Goudstad om Wits die stryd aan te sê. Williams sê hy is verbaas oor die uithalerspel van die plaasvervanger-skrumskakel Labib Kannemeyer. “Hy het baie spoed en dit is waarom ek hom ingebring het. Hy het ’n baie goeie toekoms.” Kannemeyer het die bonuspunt-drie laat in die tweede helfte gaan druk. Dewey Swartbooi, UJ-afrigter, het Williams se span gelukgewens met hulle eerste oorwinning: “Ek het nie veel om te sê nie. Op die aand was ons net nie goed genoeg nie. “UWK was in alle opsigte beter. Ons het ook nie ons kanse gevat nie. Veels geluk aan UWK. Hy verdien dit. “Daar lê nou net harde werk vir ons voor.”