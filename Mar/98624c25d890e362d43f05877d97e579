HAAR doel in die lewe is om te sorg dat obstacles haar nie onderkry nie. Janine Barends, ’n gesig­gestremde van Worcester, is onlangs gekies om die Wes-Kaap in Stellenbosch te verteenwoordig by die Suid-Afrikaanse vereniging vir fisiek gestremdes se nasionale kampioenskapsbyeenkoms vir fisiek gestremdes en mense met sigprobleme. Dié event duur van 20 tot 22 Maart. Janine is ’n kranige doelbal-speler. Dit is die eerste keer in die geskiedenis van Innovation for the Blind (voorheen Instituut vir Blindes) dat ’n vrou gekies is om die Wes-Kaap te verteenwoordig. Dís ’n prestasie waarop Janine nie min trots is nie. “Ek is nou so 12 jaar by die sport betrokke en geniet dit verskriklik baie,” vertel sy. “Dis ’n sport waarin jy geblinddoek word en jy moet dan luister na die geluid van die klokkie in die bal. “Dis ook ’n sport waarin jy jou ander twee spanmaats moet trust, want jy kan mos nie sien waar die bal is nie.” Volgens Janine kan so ’n doel-balwedstryd nogal rof raak. “Jy kan nie sien waar die bal gegooi raak nie. So, dit kan veral mans op sensitiewe plekke tref,” verklap sy. “Ons oefen elke Woensdag en ’n mens moet nogal redelik fiks wees.” Haar afrigter, Flip Swart, sê Janine is ’n ware staatmaker van ’n speler. “Janine is ook in ons blinde krieketspan en sy gee altyd haar alles. Ongelukkig kry ons sportkodes vir gestremdes nie soveel blootstelling soos die sportsoorte vir fully abled atlete nie. “Wanneer ons aan events moet deelneem, moet ons behoorlik rondloop en soebat vir donasies,” vertel Swart. Doelbal word al etlike jare deur gesiggestremde persone gespeel. Daar is drie spanlede aan elke kant, en al die spelers word geblinddoek. Die een span moet ’n doel probeer kry deur die bal te rol na die ander span, wat dan probeer verhoed dat ’n doel aangeteken word. Die bal het klokkies in sodat die spelers kan bepaal waar die bal is. Janine werk tans by Innova­tion for the Blind se wolwinkel. Sy het nie die nodige geld om self die uitgawes vir die kam­pioenskapsbyeenkoms te dek nie. Die koste beloop R10 000. Dit sluit klere, inskrywingsgeld, akkom­modasie, vervoerkoste, sakgeld en etes in. Mense wat haar graag wil help, kan Innovation for the Blind bel by 023 347 2745.