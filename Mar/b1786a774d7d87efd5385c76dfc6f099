STEEL die sogenaamde kragreus, Eskom, prepaid-eenhede? Dis wat baie mense, wat opgemerk het hoe hulle units met load shedding verdwyn, wonder. “Eskom is nie bewus van units wat ‘verdwyn’ nie,” sê Khulu Phasiwe, woordvoerder van Eskom. “Die eenhede wat voor beurtkrag daar was, moet ná die tyd ook daar wees.” Stuart Grobbelaar, kommunikasie-bestuurder van die Stellenbosch-munisipaliteit, noem: “Daar is al geruime tyd gerugte dat eenhede weens beurtkrag verdwyn. Daar is net geen konkrete bewyse nie.” Carl Lotz van die Drakenstein-munisipaliteit bevestig nie alle eenhede is altyd daar as die krag weer aangaan nie. Hy verduidelik: “Sekere tipe prepaid-meters gee probleme met die herstel van die kragtoevoer ná beurtkrag. “Hoewel die elektrisiteit aan en beskikbaar is, skakel dié meters se vertoonfunksie nie elke keer aan soos dit moet nie. Die meters moet dan herstel word voor die normale eenhede wat beskikbaar is, kan vertoon. “Die enigste eenhede wat dan ‘weg’ kan wees, is slegs dié wat gebruik is in die tyd wat die eenhede nie op die skerm vertoon is nie.” Hy lê klem daarop dat: “Eenhede kan nie verdwyn as hulle nie gebruik is nie.” Intussen beskuldig baie munisipaliteite nog vir beurtkrag. Volgens Grobbelaar en Lotz is die meeste klagtes ook inwoners wat munisipaliteite vir beurtkrag blameer, die ongeleë beurtkragtye en tye van afskakeling wat nie voldoende afgewissel word tussen woongebiede nie. Grobbelaar noem: “Eskom bepaal die beurtkragskedules en sit die krag af, nie munisipaliteite nie.” Terwyl huishoudings swaar getref word, is dit die ekonomie, veral kleinsake, wat erg sukkel as die krag afslaan. Volgens Beverley Schäfer, Wes-Kaapse minister van ekonomiese geleenthede, het beurtkrag nie net ’n reuse-impak nie. Sy noem: “Dit raak ook sake- en beleggersvertroue. “Dit het gevolglik weer ’n impak op werkskepping en om seker te maak daar is nie enige werksverliese nie.” Tekort In haar begrotingstoespraak Donderdag het Schäfer aangekondig: “R21 miljoen word vir die ontwikkeling van klein- en township-besighede begroot. “Deel hiervan is om kleinbesighede wat in krisis is weens ’n tekort aan hulpbronne te help.” Sy sê: “Die ideaal is dat onafhanklike kragverskaffers gebruik word. Besighede word dít toegelaat, maar nie munisipaliteite nie. “As die minister van energie, Jeff Radebe, toestemming aan munisipaliteite gee, kan hulle direk van wind- en sonkragplase herwinbare energie koop en selfs tenders uitreik om nuwe herwinbare energie-kapasiteit te bekom.”