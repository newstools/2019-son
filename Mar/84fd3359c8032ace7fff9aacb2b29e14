KARMICHAEL Hunt is nie kwaad vir die manier waarop sy voormalige Superrugbyspan, die Queensland Reds, hom opsy gestoot het nie. Dit beteken egter steeds nie dat hy in sy nuwe span, die Waratahs, nie aan die Reds sal wil bewys dat hulle ’n fout begaan het nie. Die Waratahs pak die Reds Saterdag op die Sydney- krieket­veld. Die Reds se afrigter, Brad Thorne, het Hunt en Quade Cooper, wat deesdae vir die Melbourne Rebels uitdraf, as laste beskou en het hulle verlede seisoen nooit ’n speelkans gebied nie. Hunt het aan die Sydney Morning Herald gesê: “Ek wil ál die trots en passie wat ek as ’n skoolseun in Queensland, Bronco (rugbyliga) en AFL belê het, nou in die Nieu-Suid-Wallis-trui belê. Verdwyn “Ek is nog goeie vriende met die manne teen wie ek sal speel. So, dit gaan ’n ervaring op sy eie wees. “Maar wanneer die fluitjie vir die afskop blaas, verdwyn die vriendskappe en dan is ek lojaal teenoor die manne wat dieselfde trui as ek dra.”