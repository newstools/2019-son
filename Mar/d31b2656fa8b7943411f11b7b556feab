HAAI, Sonlanders! SALMON SMITH lewer weer vandag ’n lekker kortverhaal. Hy skryf oor ’n hawelose bedelaar wat ’n hoogmoedige ryk man ’n belangrike lewensles leer. Die skrywer noem sy kortverhaal “Naasteliefde”. Julle moet lekker lees, hoor! ‘RINA, die blerrie bergies krap al weer in die vullisdromme!” gil Bertus Carstens op na die boonste verdieping van sy posh huis in Plattekloof. Hy gluur deur sy voorkamer­venster na die straat daar buite. ’n Man met ’n winkeltrollie vol blikke en kartonbokse krap in sy twee vullisdromme. Elke keer wanneer dit hul buurt se dag vir vullisverwydering is, kom swerm die bergies van oral af en kom krap op die sypaadjie in hul vullisdromme. Dan mors hulle nog boonop van die vullis net daar in die straat. En sy bloed kook mos oortyd vir dié besigheid. Bertus storm by sy voordeur uit en loop met haastige treë op die niksvermoedende man af. Hy bars by sy voorhekkie uit en pluk die man aan sy kraag uit sy bukkende posisie regop. “Wat de donner dink jy doen jy?! Tel ál die gemors op! Nou dadelik!” Die arme man skrik hom uit sy geloof uit. “S-sorry, Meneer! Ek’t nie ge­mean om te morssie. E-ekke gaat nou alles optel!” stotter hy verskrik. “Julle bergies is ’n klomp useless gemors wat teer op ons hard­werkende mense se sweet. “Dis hoog tyd dat die regering iets aan julle doen!” Bertus storm knorrig terug die huis in. Sy vrou, Rina, kom teen die trap afgeloop. “My man, jy moet jou nie so opwerk nie. Foei tog, daai arme man maak ’n lewe uit die vullis wat hy so versamel,” paai sy hom. Maar Bertus se bloed kook behoorlik. “Die sleg bliksems moet eerder vir hulle gaan werk soek. “Hulle kom vervuil net ons pragtige woonbuurt!” Rina slaan haar arms van agter om haar man se lyf en gee hom ’n drukkie. Sy druk haar wang teen sy rug. “Ag, kom gee my eerder ’n soentjie voordat jy werk toe gaan,” sê sy met ’n soet stemmetjie. Dít laat verkrummel die groot, verwoede buffel se weerstand. Hy draai hom in haar omhelsing om en gee haar ’n lekker tong-innie-long-soen. ’n Paar minute later brul Bertus se kragtige blou Maserati in die straat af. Hy is haastig op pad na sy werk as ’n siviele ingenieur by een van die grootste konsortiums in Suid-Afrika. Hy hou stil by die rooi verkeerslig op die hoek van Plattekloofweg en Uys Krige­rylaan. Uit die hoek van sy oog sien hy hoe die bedelaar aangeskuifel kom. Instinktief laat skuif hy sy venster op. ’n Woede stoot in hom op toe die man sy hande smekend na hom toe uitstoot. Hoekom is die blerrie bergies so knaend vandag? dink hy. Hy laat skuif weer vinnig sy venster af. Hy herken sommer onmiddellik die man as die irriterende bedelaar wat elke dag hier op die hoek staan en aalmoese vra. Hy is darem nie so vuil soos die ander boemelaars nie. Maar hulle is almal dieselfde – vuil of te not. “F*ck off, jou skuim! Hoekom gaan werk jy nie, jou sleg bliksem!” gil hy op die arme man by sy motorruit. Die bedelaar se gesig versomber. “Hoekom is Meneer elke keer so onbeskof met my?! Meneer kan my mos beter behandel! Waar is Meneer se naasteliefde?!” kap hy terug. Bertus is bly toe die verkeerslig na groen oorslaan. Hy sit voet in die hoek. “JY MOENIE so onbeskof wees met die arme bedelaars nie, my man! “Jy weet mos nie wat hulle omstandighede was nie. “Jy weet ook nie wat hulle in daardie ellende gedompel het nie,” berispe sy vrou hom die aand toe hy haar van die bedelaar by die verkeerslig vertel. “Jy is nog geseënd om ’n goeie werk te hê en ’n welaf lewe te lei. “Bid eerder vir daardie hawe­loses in plaas daarvan om hulle te vloek,” gaan sy voort toe hy net sy kop skud. DIE volgende oggend nader Bertus weer dieselfde verkeerslig. Van daardie ou bedelaar is daar nou geen teken nie. Hy wonder waar die pes nou weer vanoggend is. Sonder om verder rond te kyk, sit hy voet in die hoek toe die verkeerslig na groen oorslaan. Die laaste ding wat hy hoor, is die geskreeu van remme op teer en die slag. Toe raak dit donker voor hom. TWEE dae later skrik hy wakker en kyk hy in sy dierbare vroutjie se bekommerde gesig vas. Daar is ’n dik verband om sy kop en sy regterbeen en regterarm is in gips. “W-Waar i-is ek nou ...?” vra hy met ’n kuggie. “W-Wat het g-gebeur?” sukkel hy die vrae uit. “Jy is in die hospitaal, my man. Jy was in ’n ongeluk!” sê Rina. “ ’n Minibustaxi het die rooi verkeerslig verontagsaam en in jou voertuig vasgejaag, daar op die hoek van Uys Krige-rylaan en Plattekloofweg. Jou motor het aan die brand geslaan. “Jy sou vandag dood gewees het, maar te danke aan meneer April kan jy vandag asemhaal.” Bertus frons. “M-meneer April?” vra hy verbaas. Rina beduie met haar kop na iemand wat daar doer in die hoek van die groot hospitaal­kamer op ’n stoel sit. “Meneer April het jou uit jou motor getrek voordat dit aan die brand kon slaan.” Bertus fokus op die figuur daar op die stoel. Meneer April staan van sy stoel af op en kom stadig-stadig nader geskuifel. Skielik trek Bertus sy asem skerp in. “J-Jy…?” hyg hy dit uit toe hy die bedelaar herken met wie hy al telkemale so onbeskof was. “M-Meneer, ek moes net my burgerlike plig doen en u lewe red,” sê meneer April. “Ek was ook eendag welaf, maar ek het alles verloor toe my vennoot my bedrieg en met ál my geld oorsee verdwyn het. Ek het begin drink, my vrou het my verlaat en ek het op straat beland. “Ek het nou wel alle ander dinge verloor, maar ek het my menslikheid en naasteliefde behou.” Trane begin oor Bertus se wange te biggel. Hy kyk met waterige ogies op na meneer April. “M-Meneer April … E-Ek i-s so j-jammer… “V-vergewe my, asseblief …” prewel hy skaars hoorbaar. ¦ Die einde Wat dink jy van hierdie storie? Enige voorstelle? SMS na 32369