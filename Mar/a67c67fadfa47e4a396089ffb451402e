AJAX Cape Town se Tweede Liga-span in Safa­ se Wes-Kaapse streek het skielik uit sy dop gekruip en speel sprankelende sokker. Dit volg nadat die Urban Warriors dié seisoen so laag gevlieg het dat hulle van die radar verdwyn het. Dié naweek se vertoning spel egter gevaar vir spanne wat nog aanspraak maak op die Tweede Liga-kroon. Oorwinning Dis nou duidelik dat Ajax lus is om party poopers te kom speel. Ajax het vriend en vyand verras toe hy die huidige voorloper, Steenberg United, Vrydagaand met 1-0 geklop het. Danksy dié oorwinning het Ajax se posisie op die puntelys met twee plekke verbeter. Hy is ná 24 wedstryde in die 10de plek met 30 punte­. Die nederlaag, daarenteen, het Mike Lukhubeni, Steenberg-afrigter, se manne ’n slegte knou toegedien. The Magic nou terug op Steenberg se spoor in die wedloop om die eerste plek. Die span wat daar eindig, kwali­fiseer natuurlik vir deelname aan die uitspeeltoernooi vir ’n plek in die Nasionale Eerste Liga (NFD) volgende seisoen. The Magic se afrigter, George Dearnaley, behoort omtrent in sy noppies wees nadat sy troepe Zizwe United­ in ’n wegwedstryd met 2-1 geklop het. Die Magicians is nou net drie punte agter Steenberg (55). Vrydag se kragmeting tussen dié spanne gaan dus ’n baie interessante tweestryd wees. Daar is basies nog net ses rondes oor en dit lyk asof die wenner die span sal wees wat die spanning kan hanteer.