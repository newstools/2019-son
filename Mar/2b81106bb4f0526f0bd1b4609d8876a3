SUID-AFRIKA se groep spelers­ vir die Wêreldbekertoernooi sal weinig verskil van die groep spelers vir die laaste twee eendaagse internasionale wedstryde (ODI’s) teen Sri Lanka. Die keurders het Hashim Amla, JP Duminy en Aiden Markram weer ontbied. Reeza Hendricks en Wiaan Mulder is weggelaat. Die sameroeper van die keurders, Linda Zondi, sê dié twee ODI’s sal gebruik word om vir oulaas opsies te oorweeg vir die Wêreldbeker-toernooi (WB). Die samestelling van die huidige groep dui daarop dat die Proteas nie ’n tweede paaltjiewagter na die WB in Engeland en Wallis sal neem nie. ’n By­komende kolwer, draaier, naatbouler en veelsydige speler sal beskikbaar wees vir die beginspan. Amla en Markram sal die lopies teen Sri Lanka moet laat vloei om bo Hendricks oorweeg te word. Dwaine Pre­torius en Anrich Nortjé kan met goeie vertonings hulle plekke verseël. Die kaptein, Faf du Plessis, is veral in sy skik daarmee dat Duminy terugkeer. Du Plessis sê: “Hy het vir die Cape Cobras gewys hy is weer fiks ná sy skouer-operasie. “JP bied die span ervaring en balans.” ) Groep: Quinton de Kock, Hashim Amla, Aiden Markram, Faf du Plessis (k), Rassie van der Dussen, David Miller, JP Duminy, Andile Phehlukwayo, Kagiso Rabada, Dale Steyn, Lungi Ngidi, Imran Tahir, Dwaine Pretorius, Anrich Nortjé, Tabraiz Shamsi. Bepalings: MÔRE 13:00: 4de ODI in Port Elizabeth SATERDAG 13:00: 5de ODI in Kaapstad