SY KAN nou al twee bene oplig! Kylea­ Fredericks (12) van Ravensmead sit in ’n rolstoel nadat bendekoeëls haar op 17 November getref het. Kylea en nóg drie kinders is daardie Saterdagaand gewond in ’n bendeskietery waarin ’n man dood is. Sy is in die rug getref en is sedertdien in ’n rolstoel. ’n Koeël het in Kylea se rug vasgesit, maar dit is later verwyder. Net ná die skietery was die hoop bitter min dat die meisiekind ooit weer sou kon loop. Losgebrand Die ander drie kinders wat ook in die skietery gewond is, is Beyon Fredericks (12), Chadley Horn (12) en Estie Wil­liams (12). Die 25-jarige Ferdi Simons is doodgeskiet toe twee gangsters op die huis losgebrand het. Die aand van die skietery was vyf kinders en vier volwassenes in die huis toe die skote om en by 21:00 begin klap het. Beyon is in die bors en arm gewond, Chadley in die mond en Estie in die arm. Almal het intussen herstel. Die skaam Kylea het gister by die huis op ’n sitkamerbank gesit en albei haar bene opgelig. Sy het gesê sy het weer gevoel in haar bene nadat sy lank in die hospitaal was en dinge baie donker was. Joan Fredericks, haar ouma, het gesê daar is hoop dat sy weer sal kan loop. “Die dokters het gesê sy het net ’n 1%-kans om weer te loop. Speel “Sy moet môre (vandag) weer na Mitchells Plain se Western Cape Rehabilitation Centre toe gaan waar hulle splints vir haar bene maak. “Volgende maand gaan sy Tygerberg-hospitaal toe waar sy physio sal kry. “Dit gaan beter met haar en haar mental state is ook goed. Die kinders het haar baie gemis en almal speel nou met haar.” Fredericks het gesê hulle moet skool toe gaan omdat Kylea se skoolwerk agter is. Sy moet nou gr. 5 toe gaan. “Ons moet met die skoolhoof gaan praat oor wat om te doen, maar sy sal haar skoolwerk kan doen.” Kylea het vertel sy is slim en sal die agterstallige skoolwerk gou inhaal. Die Fredericks-gesin sukkel soms om Kylea by die hospitaal te kry omdat hulle nie vervoer het nie. Indien Sonlanders die moedige gesin wil help, bel Joan Fredericks by 065 725 6788.