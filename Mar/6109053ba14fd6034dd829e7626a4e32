CITRUSDAL. – ’n Groep studente by die West Coast­ College hier staak oor geld wat aan hulle belowe is. Die studente vertel hulle is aan die begin van die jaar ingelig elke student sou maandeliks ’n toelae ontvang. Sommige studente bly in die koshuis, maar ander word daagliks in ’n minibus van dorpe so ver as Goedverwacht 70 km weg na die kollege aangery. Dit is dié groep wat nou so ontsteld is oor die geldstorie. ’n Student wat verkies om anoniem te bly, vertel: “Ons het besluit om te staak totdat die kollege vir ons antwoorde gee oor die geldkwessie. “Die bestuur het ons in Januarie versoek om vir ons bankrekeninge oop te maak sodat hulle elke maand ons geld kan inbetaal. “Ons het uitgevind die studente wat in die koshuis bly, ontvang al van Januarie af hulle geld. “Baie van ons wat nog niks gekry het nie, maak dié jaar klaar met ons studies. “Ons het Maandag ’n brief aan die hoof, Kathleen Beukes, oorhandig sodat hulle vir ons kan sê wat van ons geld geword het. “Ons het toe ook besluit om klasse te boikot.” Die meer as 40 studente wat betoog het, is Maandag die kampus belet en die hekke is gesluit oor hulle glo klasse ontwrig het. Rhazia Hamza, ’n woordvoerder van West Coast College se hoofkantoor in Malmesbury, sê sy is bewus van die studente se klagtes. “Daar is besluit om aan elke student ’n toelaag van R2 750 per jaar toe te staan. “Die studente wat in die koshuis bly, moet self vir hulle kos sorg en daarom is uitbetalings aan hulle gedoen. Papierwerk “Ons het 5 000 studente wie se toelaes tans verwerk word. “Sommige studente het nog nie die nodige vorms en papierwerk ingehandig nie, maar die geld wat reeds beskikbaar is, sal uitbetaal word sodra alle studente se dokumentasie verwerk is.” Hamza sê sy sal self by elke kampus omgaan om die saak met die studente te bespreek. Die kollege se ander kampusse­ is in Atlantis, Vreden­burg, Malmesbury en Vredendal.