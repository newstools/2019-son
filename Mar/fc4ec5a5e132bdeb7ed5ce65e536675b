AS SY pa se kar en gun van hom ’n verdagte maak in die mislukte bakkery-rooftog waarin konst. Dwane Kemp (31) en vier rowers doodgeskiet is, dan moet sy pa, sy neef en twee susters ook soos verdagtes hanteer word. Só het die 24-jarige beskuldigde vandeesweek in die Baaise landdroshof beweer toe hy om borgtog aansoek doen. Hy het aangedui dat hy onskuldig gaan pleit op die klagte teen hom. Sy identiteit mag nog nie bekend gemaak word nie, want uitkenningsparades moet nog gehou word. Hy is by sy ouerhuis in Algoapark gearresteer ’n week ná die rooftog by die Le-Bon-bakkery in Sentraal. Kemp en sy partner, konst. Musa Hans, is daai dag uitgeroep na die rooftoneel. By hul aankoms was die rooftog in die bakkery, wat vol staff en klante was, steeds aan die gang. Die rowers het op Kemp geskiet toe hy by die bakkery ingaan. Hy is in die maag en hand gewond en is enkele ure ná die skietery in die Life St. George-hospitaal dood. Nadat Kemp geskiet is, het Hans op die rowers losgebrand. Vier van hulle is op die toneel doodgeskiet. Hulle is Phu­m­lani Dladla (27) van New Brighton, Mandise Ji­­zeli (36) en Phillip­ Mphu­mezi (33) van Zwide, asook Thando­lwethu­­­ Mkatali­ (28) van Mis­sion­vale­­. Hulle was glo almal werkloos. Met die aanvang van die beskuldigde se borgtogaansoek voorver­lede week, het die staatsaanklaer Melanie Hammett die verklaring van die ondersoekbeampte, AO Walter Wait, voorgelees. Luidens die verklaring was die eerste ding wat die polisie na die verdagte gelei het, sy pa se vuurwapen. Die beskuldigde se pa het sy vuurwapen by die Algoapark-polisiekantoor as gesteel aangemeld. Dié vuurwapen is op die moordtoneel gevind. Die beskuldigde se pa se VW Jetta is die tweede link wat die polisie na die beskuldigde gelei het. Op die dag van die moord was die beskuldigde se pa by sy werk en die beskuldigde het glo sy kar gebruik. Data van die Jetta se opsporingstoestel wys die motor was naby Rosestraat, waar die Le-Bon-bakkery geleë is, terwyl die rooftog plaasgevind het. Verder is daar ook video footage waarop ’n man wat van die bakkery af vlug, gesien kan word. Hoewel die man se gesig nie op die footage gesien kan word nie, is sy klere duidelik sigbaar. Dié klere is in die beskuldigde se kamer gekry en weggestuur vir forensiese toetse. Die vierde spyker in die beskuldigde se kis was ’n ooggetuie wat hom uitgeken het. Die beskuldigde het tydens sy borgtogaansoek by monde van sy lawyer, Zolile Ngqeza, beweer dit was sy neef wat sy pa se gun en kar gebruik het op daardie dag. Sy neef is een van die rowers wat doodgeskiet is. Hy sê verder sy pa se gun was nie in ’n kluis toegesluit nie en sy neef, wat by hulle gebly het, het dus ook toegang daartoe gehad. Die borgtogaansoek duur môre voort. Die beskuldigde staan tereg op vyf klagte: Een van moord, poging tot moord, sakeroof, die besit van ’n ongelisensieerde vuurwapen en die onwettige besit van ammunisie.