DIE bollie gaan volgende week in Parkwood spat as die Wes-Kaapse onder­wysdepartement (WKOD) nie die drie primêre skole in dié area gou regmaak nie. Só dreig inwoners oor die gevaarlike toestande by die laerskole Parkwood, Hyde Park en Montagu’s Gifts. Die inwoners het Donderdag­oggend gesorg dat die drie skole se hekke gesluit was vir onderrig. Paul Phillips, ’n gemeenskapsleier, het gesê ál die skole in die area is ouer as 50 jaar en is destyds met boumateriaal van ’n lae gehalte gebou. Phillips het toe aan Son verduidelik: “Die WKOD wil die maintenance doen, maar ek het die beamptes gesê daar is niks hier om te maintain nie. “Die geboue val uitmekaar en hier is selfs oop elektrisiteitsdrade. Dis ’n gevaar vir ons kinders. “Ons as die community het besluit genoeg is genoeg.” Die inwoners het beplan om die M5-deurpad gisteroggend met ’n betoging te blokkeer. “Maar ek het hulle oortuig om die WKOD nog ’n kans te gee. Ons gee hulle drie dae kans om met ons te vergader op ’n openbare vergadering waar hulle hul planne moet gee. “Ons eis ná sewe dae moet die fisieke werk begin, anders kan ons nie keer wanneer mense chaos in die area veroorsaak nie.” Volgens hom het die WKOD geen planne in die kort termyn vir die drie skole nie. Phillips het ’n memorandum van klagtes aan Alan Meyer, die direkteur van die WKOD se distrikskantoor in die suidelike voorstede, oorhandig. Bronagh Hammond, ’n WKOD-woordvoerder, het gesê die WKOD sal nie toelaat dat die drie skole bo aan die lys vir maintenance geplaas word nie omdat daar ander dringender gevalle is. Volgens haar het die WKOD ’n infrastruktuurplan van 10 jaar vir die hele provinsie. Daar is ’n skedule vir al die mainte­nance én dit hang af van die beskikbaarheid van geld in die begroting. “Ons prioriteit is leerders en onderwysers se veiligheid en daarom gaan assessments gedoen word om die onmiddellike veiligheidsnood te bepaal.” Hammond voeg by die WKOD is bewus van skole wat in die apartheidsera met onbehoorlike materiaal gebou is en is in die proses om dié geboue te vervang. Volgens haar het die WKOD sedert 2012 altesaam 65 plankskole vervang. Hy bestee elke jaar R400 miljoen vir dié doel. ’n Verdere R500 miljoen word aan maintenance bestee en R600 miljoen vir die bou van nuwe skole.