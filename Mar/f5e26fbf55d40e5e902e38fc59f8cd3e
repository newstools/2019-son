DIE polisie in Oos-Londen het ses verdagtes in verskillende voorvalle gearresteer vir die besit van dwelms, ’n gesteelde voertuig en ander vermoedelik gesteelde goedere. Kapt. Nkosikho Mzuku, polisiewoordvoerder, sê polisie­beamptes het Saterdag ’n verdagte­ voertuig in die informele nedersetting Needs voorgekeer. Toe hulle die kar deursoek het, het hulle ag Mandrax-pille en tik gekry. Twee verdagtes is gearresteer. In ’n stop-en-deursoek-veldtog in Buffalo Flats is ’n verdagte gearresteer vir die besit van 35 Mandrax-pille. Tydens soortgelyke operasies in Scenery Park is beslag gelê op ’n gesteelde Toyota Tazz. Een persoon is gearresteer. In Nompumelelo in Beacon Bay is twee verdagtes gearresteer vir die besit van vermoedelike gesteelde goedere toe die polisie beslag gelê het op ’n laptop. Die ses verdagtes tussen die ouderdom van 19 en 43 sal binnekort in die plaaslike landdroshof verskyn.