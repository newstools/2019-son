BOKSBURG. – Nóg ’n dag, nóg skoolseuns wat ’n meisie verkrag. Twee seuns van onderskeidelik 16 en 17 is gearresteer nadat hulle ’n 13-jarige meisie glo verkrag het. Die voorval het reeds op 28 Februarie gebeur, maar is eers op 6 Maart aangemeld, het die Boksburg Advertiser berig. Die naam van die skool word weerhou om die meisie se identiteit te beskerm. Op die dag van die voorval was die meisie laat vir skool. Sy het oor ’n heining geklim om by die skool in te kom. Dis toe dat die twee seuns haar na bewering gryp, die bosse insleep en haar verkrag. Woedend Daar word verneem dat die voorval ook afgeneem is. ’n Woordvoerder van die Gautengse polisie, kapt. Kay Makhubele, het bevestig die twee seuns is gearresteer. Hulle sal binnekort in die hof verskyn. ’n Woordvoerder van die Gautengse onderwysdepartement, Steve Mabona, het gesê hulle is woedend oor die voorval. “Die slagoffer het nie haar ouers dadelik van die voorval vertel nie omdat sy bang was. “Sy ontvang tans mediese behandeling,” het hy gesê. Mabona het gesê die twee seuns is geskors totdat ’n verhoor sal plaasvind. – News24