GREGEHANO Willemse Events van Atlantis bied die gospelkonsert Put a Praise on It aan. Willemse sê: “Ons dorp word geken as die verlate dorp, maar hier is so baie talentvolle mense. “Dis hoekom ons plaaslike op­komende kunstenaars die nodige blootstelling wil gee om hul talent op die verhoog met bekende gospelkunstenaars te deel.” Willemse voeg by: “Ons wil die jeug weer hoop gee sodat hulle hul drome kan laat waar word. Met harde werk en toewyding is alles moontlik. “Ek was verlede jaar by ’n konsert en het die talent in ons dorp gesien. Ek het toe besef hoe ek ’n verskil in die lewe van ons jeug kan maak. “In ons dorp is die werkloosheidsyfer baie hoog en bendegeweld is ook ’n probleem. Maar as ons as gemeenskap saamstaan, kan ons dié euwels uitroei.” Die konsert vind op 3 Maart by die Vaardigheidskool Atlantis in Goudastraat, Avondale, plaas. Dit begin 18:00 en die kaartjies kos R80 (enkel), R140 (dubbel) en R220 (gesin van vier). Die kunstenaars wat gaan optree, is Dumisani, Kurt Coetzee, Jade Renier, die El-Shaddai Praise Dancers en Anas­tacia Titus.  