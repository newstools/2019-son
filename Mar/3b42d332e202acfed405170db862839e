TWEE jare lange staatmakers, Jon-Jon Smuts en Andrew Birch, is naby daaraan om van die Warriors se eendaagse loopbaanrekords te laat spat. Met ’n bietjie geluk kan dit reeds môre gebeur wanneer die Warriors se krieketspan die Knights in die One Day Cup-reeks op Buffalopark in Oos-Londen pak. Smuts is binne trefafstand van die rekord vir die meeste eendaagse lopies in ’n loopbaan vir die Warriors. Birch het die rekord vir die meeste paaltjies in sy visier. Hy het 95 paaltjies, wat net vier minder as Rusty Theron se 99 is. Colin Ingram hou die kolfrekord met 3 378 lopies. Smuts is op 3 323 lopies, net 55 lopies agter Ingram se rekord. Smuts spog reeds met die Warriors se rekord vir die hoogste eendaagse telling. Hy het twee seisoene ge­lede ’n onoorwonne beurt van 173 lopies teen die Cape Cobras in Kaapstad gespeel. Verder kort Smuts nog een honderdtal om Ingram se Warrior-rekord van ses eendaagse honderdtalle te ewenaar. Colin Ackermann hou Smuts weg van nog ’n rekord. Ackermann se 35 vangskote is die rekord, maar Smuts is net 3 vangskote agter. Aksie Smuts is die rekordhouer vir die meeste eendaagse wedstryde. Hy sal die 107de keer vir die Oos-Kaapse streekspan in aksie wees wanneer hy hulle teen die Knights aanvoer. Ná die wedstryd teen die Knights moet die War­riors nog teen die Dolphins en Cape Cobras speel.