BAIE kinders het sporttalent, maar baiekeer staan geldprobleme in die pad van hulle sukses. Ethan Stoop, ’n haker van die Hoërskool Jan van Riebeeck in Kaapstad, is gekies vir die Tony Stoops o. 18-rugbyspan wat na Engeland en Wallis gaan toer. Ethan (17) het onlangs in Brackenfell aan ’n rugbytoernooi deelgeneem. Daar is hy raakgesien deur ’n paneel keurders wat hulle oë oopgehou het vir seuns wat uitblink. Sy ma, Nathasa Mostert, sê hulle moet voor 31 Julie R43 000 insamel sodat haar seun saam kan gaan toer. Mostert is ’n enkelma. Sy werk by ’n crèche. Sy sê: “My broer het ook al gehelp met geld om ’n deposito neer te sit, maar dit kos baie geld. “Ons werk hard daaraan om vir Ethan geld in te samel. “Ons vriende en familie probeer ook help.” Ethan sê omdat hy haker speel, kyk hy graag wat ander hakers doen. Die belowende speler hou van Akker van der Merwe van die Sharks en Malcolm Marx van die Lions. Die toer is daarop gemik om die kinders meer blootstelling aan die sport en ’n beter perspektief op ander geleenthede te gee. Die buitelandse toer is ’n groot dryfveer vir kinders met ambisie wat meer in die lewe wil bereik. Die toer vind van 18 tot 27 September plaas.