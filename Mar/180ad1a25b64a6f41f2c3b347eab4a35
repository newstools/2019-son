’N GEBORE skelm wat ’n lewe maak uit steel. Só verwys Doep du Preez van Botrivier na ’n vermeende con artist, Neil Schnetler. Du Preez beweer Schnetler het hom met duisende rande ingeloop. Son het doer in 2006 reeds oor die einste Schnetler berig. Toe het verskeie mense gekla hy het hulle ingeloop deur voor te gee hy kan hulle antieke meubels restoureer. Volgens Du Preez het sy pad in April 2018 met Schnetler s’n gekruis toe dié twee stoorfasiliteite by hom gehuur het. “Hy (Schnetler) het twee verskillende werkswinkels by my gehuur. “Nadat hy die eerste maande se huur betaal het, was dit ’n gesukkel om hom sover te kry om weer huur te betaal. “Elke keer was daar ’n ander storie. Hy het selfs vir my ’n banknotification SMS gewys wat toon dat hy die geld elektronies na my oorbetaal het en dat hy nog R2,8 miljoen in sy bankrekening het. “Maar dié geld het net nooit in my bankrekening gereflekteer nie. “Hy skuld my nou al meer as R45 000. “In die laaste week van Februarie vanjaar het hy net verdwyn.” Du Preez sê eers toe Schnetler die pad vat, het hy die volle omvang van sy streke agtergekom. “Hier het mense by my aangekom wat gesê het hy sou meubels vir hulle restoureer, maar al wat hy (Schnetler) gemaak het, was om dié meubels dan aan ander mense te verkoop. “Hy is baie slu en fokus veral op plattelandse dorpies, waar mense goedgelowig is. Gemaan “As hy (Schnetler) vir jou drie woorde sê, dan lieg hy vier woorde.” Du Preez sê hy het intussen twee klagte van bedrog teen Schnetler gelê. ’n Woordvoerder van die polisie, kapt. FC van Wyk, het bevestig die sake is oopgemaak. Volgens Van Wyk word Schnetler in Piketberg vir soortgelyke voorvalle gesoek. Van Wyk het gemaan: “Die publiek moet baie versigtig wees wanneer hulle dealings met hierdie persoon aangaan.” Om Schnetler op te spoor was soos om te soek vir ’n oplossing vir wêreldvrede. Hy kon nie by een van die talle selfoonnommers bereik word wat Son op Sondag van hom het nie. Ook het hy teen druktyd nog nie gereageer op boodskappe wat vir hom gelaat is nie. Selfs sy eksvrou het laat weet sy het nie meer enige kontak met hom nie.