MY F*K, Mare­­lize ... kan jy nie sien nie!? Dit voel half Suid-Afrika is Marelize, wat die lewensgroot rugbypale (oftewel probleme) nie kan sien nie. Ons almal weet staatsbeheerde instellings is in hulle moer. SAA kry meer bailouts as ’n gewoontemisdadiger. SABC-personeel bid elke maand hulle word betaal. Oor PIC is daar ’n kommissie van ondersoek. Die nasionale jeugontwikkelingsagentskap is ... nou, ja, wat sê mens? En ons praat nie eens van Sassa nie. Die afgelope week was die land egter triggered oor die president se skok oor Prasa en Eskom. Cyril Ramaphosa het ’n trein gevang wat laat was en toe vir ’n ewigheid tussen stasies gaan staan het. Ramaphosa was shooketh oor die toestande waaronder duisende daagliks tussen stasies moet sukkel. Voor sy joy ride was hy ook surprised oor Eskom se beurtkrag. Dis die man wat vyf jaar gelede hoof van Eskom se war room was om die krisis te verhoed. Ja-nee, dis die land wat shooketh was toe ons nog moes hoor daar word van fases 5 en 6 gepraat. Dis nog nie hier nie, maar daar is tot fase 8 op die beurtkragskedules! Sharna Fernandez, speak­er van die Wes-Kaapse parlement, vra my toe: “Wie reken jy is die better worse?” Madam Speaker, Eskom is die beter duiwel. Dinsdag het Jabu Mabuza, voorsitter van Eskom, erken hulle kommunikasie is nie van die beste nie. Dis waar – maar tog is Eskom aktief met sy kennisgewings en sê vooraf wanneer beurtkrag kom. As die krag afgaan, weet jy ook dis vir so 150 minute op ’n slag. Prasa is ... wel, vertraag. As jy gelukkig is, sal hulle vir jou sê daar kom ’n trein. Jou kanse om die Lotto te wen, is beter as om te hoor wanneer. Metrorail het ook die neiging om jou te vertel van vertragings van 60 minute plus. Die raaisel lê in daai “plus”, want dit kan maklik plus nóg 60 minute wees. Of 120. Of 180! Nes Eskom loop Prasa se beker ook oor van probleme. Maar unlike Eskom, erken Prasa nie sy kom­muni­rkasieprobleme nie. Selfs die president sê daar is geen kommunikasie nie en hy wil hê koppe moet waai. Ons hoop hulle kry wel dié memo, maar ek sien nêrens iemand wat juis hand opsteek en verantwoordelikheid aanvaar nie. As ons ’n movie was, sou ons Bird Box gewees het, want ons beweeg, maar ons kan nie sien waantoe nie. My f*k, Suid-Afrika ... die probleme is reg voor jou!