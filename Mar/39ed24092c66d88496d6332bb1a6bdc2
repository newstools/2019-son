VAN die vreemdste items word in dreine afgegooi – grassnyers, wasmasjiene, tyres, betonblokke, handdoeke, eetgerei ... En dis ’n groot kopseer vir talle munisipaliteite. Die Overstrand-munisipaliteit vra inwoners in ’n verklaring om nie kookolie, karolie, troeteldierpoef, sement, bouafval, huishoudelike ware, lappe, papier, tampons, kimbies en chemikalieë in die dreine af te gooi nie. Wasbak “Dié items verstop die rioolstelsel, veral goed soos klippe, metaalvoorwerpe, plastiek, stokke en huishoudelike afval,” lui die verklaring. Son het so lank gelede soos 2013 oor dié probleem in Worcester berig. Toe is nog genoem dat ’n wasmasjien en selfs ’n wasbak in die rioolstelsel gevind is. Toe al het die Worcester-munisipaliteit gesê hy ondervind reuse-probleme wanneer sulke items in dreine gegooi word. Die Overstrand-munisipaliteit sê tot boumateriaal word in mangate en dreine afgegooi. Hy vra in die verklaring ook dat inwoners nie kookolie en ghries in dreine moet afgooi nie. Hy stel voor dat inwoners wag totdat vet hard word voordat dit afgevee word, en dan moet dit gehou word totdat die munisipaliteit vullis verwyder. As dreine in die Overstrand-munisipaliteit verstop is, kan inwoners die volgende nommers skakel: 028 313 8000/8111 (beheerkamer); 028 271 8400 (Kleinmond); 028 313 8090 (Hermanus); 028 384 8300 (Gansbaai) of 028 341 8500 (Stanford).