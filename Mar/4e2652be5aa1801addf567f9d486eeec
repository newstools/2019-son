CAPE Town City se 0-0 draw teen Polokwane City Vrydag in die Kaapstad-stadion kom weens sy tekort aan ervaring as ’n kampioenspan. Dis omdat City se spelers nog nie gereeld saam sukses behaal het om hulle gulde geleentheid en die geskiedkundig situasie te kan besef nie. Dis ook nie ’n moedswillige poging om Benni McCarthy, afrigter, en sy City-span af te kraak nie. Om egter punte op jou tuisveld teen ’n span in die middel van die tabel soos Polokwane weg te gooi, sê mos die City is nie ernstig oor sy Premierliga-vooruitsigte nie. Die terugslag vir sy liga-wedloop is dus sy eie skuld. Ja, Polokwane het wel rotsvas vertoon en City nie baie ruimte gegee nie, maar met City se gehalte moes McCarthy-hulle ’n manier gevind het om die besoekers te pootjie. Polokwane City se goalie, George Chigova, was ook op sy hoede en sy vertoning het daartoe bygedra dat Polokwane die Kaap met ’n punt verlaat. Die Citizens se striker Siphelele Mthembu het op sy beurt kanse gehad, maar hy is nog nie klinies en slim genoeg om af te rond nie. In ’n neutedop is daar meer verwag van City ná sy bobaas-vertoning laas week teen die gevaarlike kampioen, Mamelodi Sundowns, in die Athlone-stadion. Boonop het McCarthy-hulle ’n week gehad om voor te berei vir die stryd teen Polokwane. Miskien het van die spelers ook reeds hul minds op hul komende Nedbank Cup-kwarteindstryd teen Kaizer Chiefs gehad. Dit vind op 31 Maart in die Mbombela-sta­dion plaas. As City se spelers nie gou besef watse kans van ’n leeftyd hulle het nie, is dit neusie verby. Want wie sê die span se volgende seisoen sal dieselfde wees? Wie sê McCarthy sal volgende seisoen weer die septer swaai in Observatory. City moet teen complacency waak, want hy kan beslis nog die liga of die Nedbank Cup wen.