SCHALK Brits is g’n outoppie nie. Hy kan nog hoogstens twee jaar speel. Dít is die kompliment wat die 37-jarige haker van die Bulls Saterdag gekry het van John Smit, ’n voormalige Springbok-kaptein. Brits was op sy allerbeste toe die Bulls die Lions op Ellispark gemaklik met 30-12 geklop het. Smit kon nie uitgepraat raak oor Brits se spel nie. “Vergeet daarvan om net tot met die Wêreldbeker-toernooi te speel. Op huidige spelpeil kan hy nog maklik een of twee jaar aangaan,” het Smit gesê. Brits se ingooie by die lynstane was strykdeur in die kol en sy algemene spel vyfster. Hy het Malcolm Marx, waarskynlik die wêreld se beste haker, op die dag oorskadu. Brits wou verlede jaar uittree, maar het op die Springbok-afrigter, Rassie Erasmus, se aanbeveling besluit om tot met die Wêreldbeker vas te byt. Brits word as een van Erasmus se drie hakers vir dié skouspel geoormerk. Saterdag op Loftus Versfeld pak Brits die Sharks se Akker van der Merwe in die skrums. Talle kenners sê Van der Merwe behoort ’n outomatiese keuse vir die Wêreldbeker te wees en daarom kry hy nou die kans om Erasmus weer te laat dink.