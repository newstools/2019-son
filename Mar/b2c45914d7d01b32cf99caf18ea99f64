HAYDEN Parker van die Sunwolves is loshande die mees onderskatte losskakel in Superrugby. Dít het hy Vrydag in Newcastle wéér gewys toe hy die Waratahs se ondergang bewerkstellig het. Die Sunwolves het die Aussies geskok deur met 31-29 te wen – dieselfde Waratahs wat die vorige week skokgolwe veroorsaak het deur die magtige Crusaders te klop. As Parker agter ’n sterker agtal speel, kan hy ’n losskakel van wêreldgehalte wees. Sy algemene spel, voorgevoel, taktiese skopwerk, balverspreiding en skopwerk pale toe wys dat hy beslis op ’n hoër vlak moet speel. Parker het tot dusver vanjaar ’n 100%-slaagsyfer en het nog nie met een van sy 27 stelskoppe misluk nie. Dis ’n rekord wat nie maklik geëwenaar sal word nie. Dit is die Sunwolves se tweede oorwinning vanjaar. Hulle het ook die Chiefs met 30-15 verslaan. Boonop het hulle die Reds en die Blues harde bene laat kou vir hulle oorwinnings deur onderskeidelik met net 31-34 en 20-28 te verloor. Dit lyk of die aankon­diging dat die Sunwolves van 2021 nie meer Superrugby sal speel nie nuwe lewe in die Japanse franchise geblaas het. Daarom sal dit interessant wees om te sien wat die Sunwolves Saterdag teen die Rebels kan uitrig. Parker is ook die tipe losskakel wat die Southern Kings nodig het wanneer hulle volgende jaar met ’n versterkte groep in die Pro14 gaan meeding. Hy kan dieselfde invloed op Deon Davids se span hê as wat die geval met Lionel Cronjé drie jaar gelede was. Cronjé het onder Davids die beste rugby van sy loopbaan gespeel en die Kings tot groot hoogtes aangevoer. Parker kan dieselfde vir die Oos-Kaapse franchise doen. Dit laat ’n mens wonder hoe moeilik – of duur – dit sal wees om hom Baai toe te lok vir die 2019/2020-seisoen.