CHIPPA United se breier, Clinton Larsen, sê sy span se verdediging het hulle in die steek gelaat teen Black Leopards­. Dié het Sondag in die Thohoyandou-stadion van 0-2 terug­geveg om die Chilli Boys met 3-2 te klop. En dít nadat Larsen voor die wedstryd nog benadruk het dat die span se verdediging­ tot dusver sy troefkaart was wat hom in die vorige ses wedstryde onoorwonne gehou het. Die breier sê ’n te maklike eerste helfte het sy span geflous. Larsen sê: “Om eerlik te wees, ons moes reeds meer doele in die eerste helfte aangeteken het. “Ons het dinge te rustig gevat en toe gedink ons kan dieselfde doen in die tweede helfte.” Larsen sê die verdediging was teleurstellend swak en pynlik om dop te hou. Hy reken daar is darem nog genoeg tyd om sake reg te stel. “Dit was net nie ons dag nie,” gee hy toe. “Ons sal positiewe aspekte uit dié wedstryd put en fokus op Highlands Park, teen wie ons volgende speel.” Dié stryd is Sondag in die Nelson Mandelabaai-sta­dion. Voor die laaste wedstryd het Chippa se verdediging net drie doele in sewe wedstryde afgestaan. Ervare Van Chippa se spelers was ook beseer, en dit het die spelpatroon geaffekteer. Die ervare Kurt Lentjies was een van die spelers wat nie beskikbaar was nie. Die middelskakel het tot dusver ’n baie belangrike rol gespeel. Larsen sê Lentjies se af­wesigheid was net een van die dinge wat bygedra het tot die nederlaag. Hy troos hom egter daaraan dat Lentjies moontlik beskikbaar vir die volgende wedstryd sal wees. Hy meen: “As hy gespeel het, sou die uitslag onge­twyfeld anders gewees het. “Die mededinging vir plekke­ in die span is fel. “Kyk maar net wie was op die bench – manne soos Mark Mayambela en Daine Klate.”