ESKOM se tenderraad het in April 2016 besluit om R659 miljoen aan die Gupta-maatskappy Tegeta te betaal. Dit was nog voordat Tegeta die kragverskaffer genader het en enige kontrak tussen dié twee partye onderteken is. Dié getuienis het gister voor die Zondo-kommissie van ondersoek na staatskaping uitgekom. Voorafbetaling Snehal Nagar, die hoof van finansies van Eskom se afdeling vir primêre energie, het voor adjunk-hoofregter Raymond Zondo getuig. Nagar het getuig oor ’n voorafbetaling wat Eskom aan Tegeta gemaak het. Hy het gesê die eerste keer dat hy van die betaling gehoor het, was op 12 April 2016. Dit was toe hy ’n e-pos van Ayanda Nteta met ’n invoice vir R659 miljoen ontvang het. Onseker Volgens Nagar was Nteta in ’n stadium die kragverskaffer se hoof van brandstofverkryging. Sy is later na die afdeling vir primêre energie bevorder. Nagar het egter getuig hy was onseker oor haar status toe hy die betrokke e-pos ontvang het. Toe Nagar gevra is of hy ooit die invoice met Nteta bespreek het, het hy gesê: “As ek ooit so ’n invoice met haar bespreek het, sou ek dit beslis onthou het.” – Fin24