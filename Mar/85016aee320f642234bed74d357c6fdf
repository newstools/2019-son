DIE Suid-Afrikaanse Rugbyunie (Saru) se onvermoë om die land se rugbygemeenskap te verenig, is die grootste rede waarom die unie die museum The Rugby Experience by die V&A Waterfront sluit. Saru het Vrydag amptelik die sluiting van die museum bevestig. Taureq Britton, voormalige Saru-onderkaptein, sê dis ’n hartseerdag. “Dis hartseer om te sien die museum sluit, maar ek moet be­nadruk – dit was onafwendbaar. “Meer as 90% van die land se rugbygeskiedenis was nie deel van die museum nie. “Ek was twee keer daar en ’n mens sal glo dat rugby net deur wit mense in die land gespeel is,” sê Britton. Hy meen hy en ander voormalige spelers van die ou Saru se kant is nooit geraadpleeg oor die oprigting van die museum nie. “Ek dink SA Rugby het ’n gulde geleentheid laat verbygaan om ware eenheid onder die land se rugby­publiek te bewerkstellig.” Britton glo as die museum meer verteenwoordigend was, sou dit ’n trotse instelling vir die land se mense gewees het. Nóg ’n oud-Saru-legende, wat weens professionele redes nie op rekord kan gaan nie, sê sover dit hom betref, “voel ek niks” nie. Sedick Crombie, voorsitter van die Saru Sacos Legendes, sê die museum se sluiting is betreurenswaardig, maar dit verbaas hom nie. Volgens Crombie is sy organisasie juis op die been gebring om te veg vir die erkenning van destyds se swart rugbyspelers. “Saru moet rêrig begin besin waar hy staan met betrekking tot swart oud-spelers in die land. “Die bietjie geskiedenis wat in die museum was, het nie die geskiedenis weerspieël van swart rugby in die land nie. “Om dinge te vererger en wat ’n belediging is, is sommige van die oudspelers se name is ook verkeerd gespel,” het Crombie gesê.