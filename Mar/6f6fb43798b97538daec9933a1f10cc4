PULE Mabe is vrygespreek van die klagte van seksuele teistering teen hom. ’n Voormalige persoonlike assistent het dié ANC-woordvoerder verlede jaar daarvan beskuldig dat hy haar drie keer geteister het. Volgens die koerant City Press was die paneel wat sulke griewe hanteer, onbeïndruk met die klaagster se getuienis. Verlede jaar het News24 berig Mabe het gevra om met spesiale verlof te gaan terwyl die saak ondersoek word. Die klaagster het aangevoer Mabe het haar sleg behandel nadat sy gekla het hy teister haar. Mabe het egter gesê sy het gekla omdat haar salaris verminder is. Sunday Times het vroeër berig Mabe het gewonder oor die vrou se “swak werk” en toe navraag begin doen oor haar kwalifikasies. Sy het na bewering gelieg oor die kwalifikasies wat op haar CV verskyn het. Toe dit uitkom, is haar salaris minder gemaak. – News24