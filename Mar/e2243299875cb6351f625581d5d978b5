NOU wag die Titans Woensdag op Centurion – en dinge lyk glad nie goed vir die Cape Cobras nie. Dit is in Pretoria, waar die Cobras hulle soektog na hulle eerste silwerware onder die afrigting van Ashwell Prince sal voortsit. Prince is in 2017 as breier van die Cobras aangewys en het ’n moeilike taak gehad om die franchise terug op die wenpad te kry. Piesangskil Hy het Paul Adams opgevolg ná binnegevegte wat die franchise byna lamgelê het. Die Kapenaars het egter Saterdag in Port Elizabeth op ’n piesangskil gegly in hulle laaste ligastryd in die One Day Cup-reeks. Die Warriors het die Cobras in Port Elizabeth oortuigend en sonder moeite met nege paaltjies geklop. Ondanks dié nederlaag kwalifiseer die Wes-Kaapse streekspan steeds om die Titans in die halfeindstryd die stryd aan te sê. Die Titans het met 28 punte bo geëindig terwyl die Cobras vierde klaargemaak het. Nou wag daar ’n enorme taak op Prince en sy troepe ná ’n seisoen wat soos Eskom se krag gestotter het. In albei hulle stryde teen mekaar sover in vanjaar se eendagreeks het die Titans geseëvier. Die nederlaag in die Baai is tekenend van hoe die Cobras in dié reeks vertoon. ’n Mens kan maar net wonder hoe die Kaapse fran­chise in sy stryd laas week die Knights met sewe paaltjies kon afslag – en dan net ’n paar dae later kliphard so hard die onderspit delf. Hoe val ’n span in net ’n paar dae van briljantheid tot só ’n swak vertoning? Was dit die toestande? Mense wonder hoe die tuisspan net 44 boulbeurte nodig gehad het om die Kapenaars se telling van 269/5 verby te steek. Albei spanne het immers onder dieselfde toestande gespeel. Daar was wel ’n baie goeie kolfvertoning van die 20-jarige Matthew Breetzke, wat ’n onoorwonne 131 lopies van 129 balle (13x3, 1x6) gemoker het. Hy is goed deur sy kaptein, Jon-Jon Smuts (92 van 93 balle), op St. George’s bygestaan. Janneman Malan (88) en Kyle Verreynne (62) was die twee Cobra-kolwers wat hard probeer het om ’n oorwinning vir die Kapenaars te beklink. Die Warriors pak die Dolphins Donderdag in die ander halfeind in Durban.