DAAR is links en regs gekonkel om sy kleinkind uit die skool te kry ... Gerald Bezuidenhout (75) van Soutrivier glo vas klagtes is teen sy 15-jarige kleinseun bekook om hom uit die gr. 9-klas van die Hoërskool Bernadino Heights in Kraaifontein te skop. Bezuidenhout sê hy moes toe vanjaar inderhaas vir die outjie ’n ander skool soek nadat daar einde verlede jaar ’n vertrekkaart in sy hand gestop is. “Laat ek sommer uit die staanspoor sê my kleinseun is nie ’n engeltjie nie. Nes ander kinders het hy maar sy sh*t,” het Bezuidenhout die onderhoud begin. “Maar die dinge waarvan hulle hom beskuldig het, maak nie sin nie. “My kleinseun is daarvan beskuldig dat hy in die Junie-eksamen in vier vakke afgekyk het by ’n ander meisie in sy klas. “Maar die meisie het dan reg voor hom gesit, so het hy dan déúr haar rug afgekyk? “En waar was die betrokke onnie dan wat moes toesig hou? “Die skoolhoof het my gesê die meisie het ’n beëdigde verklaring hieroor afgelê, maar hy kon nie dié verklaring aan my wys nie.” Bezuidenhout sê sy kleinseun het toe nulle vir die vier betrokke vakke – geografie, wiskunde, natuurwetenskappe en tegnologie – gekry. “In Desember het die skool geweier om my kleinseun se rapport vir hom te gee en ek moes dit self gaan afhaal. “Toe ek daar kom, stop die skoolhoof ’n groot koevert in my hand en toe ek dit oopmaak, was daar ’n vertrekkaart in. “Ek het geweier om dit te teken. “My kleinkind is in Januarie terug na Bernadino, maar daar was kastig nie meer plek vir hom nie, want die skool het hom van die stelsel afgehaal. “My kleinkind het weke lank daar rondgedwaal en ek mos inspring om ’n ander skool te kry waar hy nie net gelukkig is nie, maar baie goed presteer. “Ek voel beslis nie happy oor die manier waarop die skool my kleinkind behandel het nie en selfs my skrywe aan die LUR vir onderwys het niks opgelewer nie.” Die outjie het aan Son op Sondag gesê hy was nog nooit in sy lewe ’n cheat nie. “Sir, ek admit dat ek dalk stout was, maar nie ’n skelm as dit kom by eksamens nie. “Ek weet nie waarom die skool sulke dinge moes opmaak nie.” Sy ma, Dody Bezuidenhout, sê sy het in Junie laas jaar na Berna­dino Heights gegaan om agter die kap van die byl te kom. Verhoor “Die hoof het verskriklik lank gemaak en toe hy uitkom en ek sê ek moet nog werk toe gaan, het hy op my geskree. “Wat hulle aan my kind gedoen het, is nie reg nie. “Ek voel die hele besigheid is opgemaak om van my kind ontslae te raak. Hoekom kon hulle nog nooit hulle sogenaamde bewyse wys nie? “Hoekom was daar nooit ’n dissiplinêre verhoor waar my kind sy kant van die saak kon stel nie?” ’n Onderwyswoordvoerder, Millicent Merton, sê op haar beurt die betrokke leerder ís vir die 2019-skooljaar in gr. 10 geplaas. “Die issue oor onreëlmatighede in die eksamen is opgelos en geen punte is vir die betrokke vakke afgetrek nie. “Ons distrik voer aan dat die voog (Bezuidenhout) self aansoek gedoen het om die leerder getransfer te kry,” het Merton gesê. “Ons dra geen kennis van die fabrisering van bewyse teen die betrokke leerder nie.”