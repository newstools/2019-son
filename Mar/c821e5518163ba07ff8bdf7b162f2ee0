DIE krieketster JP Duminy glo hy los Suid-Afrikaanse krieket op ’n goeie plek nadat hy Vrydag sy uittrede uit inter­nasionale eendagkrieket bevestig het. Duminy het reeds in 2017 uit toetskrieket getree. Vrydag het hy die media en sy spanmaats ingelig dat hy beoog om uit te tree ná die Wêreldbekertoernooi in Engeland – en natuurlik ás hy gekies word vir die Proteas se veldtog. “Daar gaan sonder twyfel ’n oorgangsperiode in Suid-Afrikaanse krieket kom,” het Duminy aan ESPNCricinfo gesê. “Daar kan ander veranderinge ook saam met dit kom, maar ek glo ons krieket is in ’n baie goeie plek en sal sterker word. “Ons het al in die verlede gesien hoe krieket voortleef, ongeag die uittree van sterre. Niemand is groter as die game of die span nie. “Daar is ’n hele paar goeie krieketspelers wat hul opgang maak.” Duminy het gister op Nuweland in sy laaste ODI op tuis­bodem vir die Proteas gespeel. Reflekteer Hy sê die besluit om uit te tree, kom al ’n geruime tyd aan. “Toe ek van my skouer­besering herstel, was daar baie tyd vir my om te reflekteer oor my loopbaan en wat belangrik is. “My gesin is ’n groot deel daarvan. “Ek het twee kinders en ek wil daar wees as ’n vaderfiguur. Ek kon klaar die verskil gesien wanneer ek by die huis is.” Duminy voeg by: “Dit was ’n groot eer om die groen-en-goud oor my kop te kon trek, maar die honger vir internasionale krieket is net nie meer daar nie.” Die hotkloukolwer sê hy gaan egter sy alles gee (as hy gekies word) om die Proteas se Wêreldbekerveldtog ’n suksesvolle een te maak. En volgens die veteraan wil hulle hul deelname aan die toernooi so genotvol moontlik maak. Hy sluit af dat die span onder Faf du Plessis se leierskap aantree as ’n span wat nie as ’n gunsteling beskou word nie, en dit pas die Proteas.