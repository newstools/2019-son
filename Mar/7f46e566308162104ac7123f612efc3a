DIE voormalige All Black Tony Brown sê die Sunwolves se ondergang in Superrugby is weens die Suid-Afrikaanse Rugbyunie wat wraak wou neem vir hul mislukte bod om die 2023 Wêreldbeker aan te bied. Brown het aan Fox Sports gesê daar is 'n bitterheid tussen Suid-Afrika en Japan omdat laasgenoemde vir Frankryk gestem het om die prestigeryke toernooi aan te bied. Sanzaar het verlede week aangekondig dat 2021 die laaste jaar gaan wees dat die Sunwolves deel van Superrugby is. Die kompetisie gaan nou net uit 14 spanne bestaan. Brown, ‘n afrigter by dié Japanse span, sê Suid-Afrika was heeltemal gekant teen die Sunwolves se deelname aan Superrugby. Die Sunwolves is sedert 2016 deel van Superrugby. “Daar’s bietjie verwyt oor wat gebeur het toe daar paar jaar gelede gestem is wie gaan die Wêreldbeker aanbied. Dit is ‘n verhouding wat sedertien baie rof is,” het Brown gesê. Brown sê dit het nie regtig as ‘n skok gekom dat Sanzaar besluit het om met die Sunwolves weg te doen nie.