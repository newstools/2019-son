DIE gewilde plaaslike popgroep Jamali het dié naweek hulle laaste performance saam gedoen. Só vertel Jacqui Carpede oor die einde van hulle wonderlike reis as groep. “Ons was baie bevoorreg om ons droom te kon uitleef en die ondersteuning was ongelooflik. “Die feit dat ons fans ons songs so lekker kan saamsing en op die musiek gedans het, maak ons hart warm en gee my ’n knop in die keel,” gush Jacqui. Die getroue ondersteuners het mal gegaan toe die groep met hulle sexy danseresse op die verhoog verskyn op die radiostasie KFM se musiekfees Kday, wat dié naweek op die wynlandgoed Meerendal in Durbanville gehou is. Liesl Penniken sê: “Ons fans se gunsteling song is “Love Me For Me” en dit kon nie beter gewees het as om dit hier in die Kaap vir die laaste keer te sing nie.” Jacqui, wat haar eerste solo-album verlede jaar uitgereik het, is opgewonde oor haar loopbaan as sangeres. Die fans het op Facebook geskryf dit breek hulle hart dat Jamali se paaie skei, maar hulle wens die groep sterkte toe met hulle solo-loopbane.