ZINEDINE Zidane word nou die geleentheid gebied om sy eie Real Madrid-span op te bou. En die werwing van Chelsea se Eden Hazard is boaan sy lys. Dat dié legendariese Franse sokkerspeler Real Madrid wéér gaan afrig, het die wenkbroue Maandag omtrent laat lig. Dis omdat Zidane net laas jaar nog as die breier van Los Galácticos bedank het. Dit was enkele dae nadat hy die Spaanse klub tot ’n derde agtereenvolgende Uefa Champions League-titel afgerig­ het. Al wou hy nie veel sê oor hoekom hy vort is nie, is dit algemene kennis dat hy nie sy sin gekry het om Real sy eie legacy te bied nie. Daar is in die algemeen gevoel Zidane het welslae behaal met ’n geërfde span. Hy het ná sy heraanstelling gesê: “Baie dinge gaan nou verander. “Die belangrike ding is dat ek nou terug is, en daar is oorgenoeg tyd om te gaan sit en praat oor alles wat moet gebeur.” Madrid beleef ’n skandelike seisoen. Een van die laagtepunte is dat hy laas week in die ronde van 16 spanne uit die Champions League geboender is. Die Fransman vervang Santiago Solari, wat Madrid nie op die wenpad kon bring nie. Gehoop Florentino Pérez, president van Real Madrid, sê Zidane wil die klub se naam nou in ere herstel. Pérez sê: “Ons het nie die uitslae gekry waarvoor ons dié seisoen gehoop het nie. “Dit is ons verantwoordelikheid om te sorg dat die spelers positief reageer.” As hy gewerf word, sal daar van Hazard (28) verwag word om die leemte te vul wat Cristiano Ronaldo gelaat het. Ronaldo speel mos nou vir Juventus. So, terugkeer sal hy beslis nie. Zidane sal ook moet besluit wie van die dowwe sterre – Gareth Bale, Isco en Marcelo – hy weer kan laat shine. Hy en Bale kom nie juis oor die weg nie. Solari het wel misluk, maar hy’t darem talentvolle spelers soos Vinicius Junior­, Sergio Reguilon en Marcos Llorente toegelaat om hul stempel af te druk. – Reuters