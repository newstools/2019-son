VYF KARRE is beskadig toe ’n vrou van Durban­ville met haar voertuig deur ’n gesin se voortuin geploeg en in hulle dubbel­garage beland het. Chris Britz en sy vrou, Elsie, vertel hulle het Saterdag omstreeks 02:00 wakker geword van ’n hengse slag. “Dit het gevoel soos ’n aardbewing wat ons getref het. Ons het uitgehardloop. “Toe ons buite kom, was daar ’n bakkie deur ons garagedeur,” vertel Chris. ’n Vrou het voorin die Ford Ranger gesit wat in die garagedeur gebars het. “Sy het gesê sy is sorry.” Die vrou het glo agter die wiel aan die slaap geraak. Chris en Elsie is hipnoterapeute en besit die Hypnosis Wellness Centre in Durbanville. Hul huis is op ’n skerp draai by ’n drierigtingstop geleë. Volgens die Britze beland voertuie gereeld in hul jaart. “Ons skerts altyd en sê mense kan nie wag om vir ’n hipno-sessie te kom nie,” vertel Elsie. Sy sê in die afgelope twee jaar het drie karre in hul eiendom ingeploeg. “In dié geval is dit ’n wonderwerk dat die bestuurder van die Ford Ranger oorleef het en eintlik sonder ’n skraapmerkie uit die ongeluk gekom het. “Dit lyk of haar kar se band die stopteken getref het. Dit het toe van die rim afgekom.” Twee groot, peperduur beton­potte in die tuin kon nie eens die Ranger stuit nie. Dié het voortgestorm tot in die garagedeur. Die vrou se Ranger het eerste die Britze se Ford Ranger in die garage getref. Met die impak het hulle eie Ranger ’n Mercedes-Benz SLK en ou Fiat getref wat ook in die garage was. Van die wrakstukke het gespat teen hul dogter se Chevrolet, wat ook in die garage gestaan het. Chris sê hulle raam die skade rofweg op R1,5 miljoen. “Dit sluit haar kar in en die skade aan die garagedeure en die vensters wat die betonpotte veroorsaak het toe dit gebreek het.” Die egpaar sê dié soort ongelukke kan vermy word as ’n spoedhobbel of twee naby die stoptekens in hulle straat aangebring word. Hulle vertel hulle het al male sonder tal die stadsraad hieroor genader om hierna te kyk, maar hulle wag steeds op antwoorde. Die vrou wat die ongeluk gemaak het, wou nie met Son praat nie. Al wat sy gister teenoor die koerant kwytgeraak het, is: “Ek het twee klein kinders en wil nou rêrig nie in die koerant wees nie.” Intussen ondersoek die polisie die voorval. Assuransiemense sal vandag kom kyk na die skade en somme maak om te bepaal hoeveel die verwoesting mense uit die sak gaan jaag.