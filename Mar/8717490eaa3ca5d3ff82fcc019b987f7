IN DIE “goeie ou dae” was daar nie ’n ding soos sosiale media nie, waar enige een met toegang vinnig hulle opinie oor enige iets kon deel. Die TV-persoonlikheid Janez Vermeiren is die nuutste celeb wat vir ’n aanlyn debat gesorg het. Dit het begin toe hy wit Suid-Afrikaners aanval wat die woorde “in die goeie ou dae” gebruik. As deel van anti-rassisme-week het Janez sy frustrasie met dié uitdrukking op Twitter gedeel. Hy dink dit is vernederend teenoor diegene wat onder apartheid gely het en het gesê dis nooit oukei om oor ons donker verlede te praat as “iets goeds” nie. Hy het dit ook duidelik gemaak dat hy nie hêppie is met “wit rassiste wat apartheid verdedig nie”. Nie almal was hêppie met Janez se opinie nie, maar hy’t wie ook al met hom verskil het, geblock. Janez voeg by sy kritici begryp nie al gaan dit nou sleg in die land, is dinge steeds beter as in die donker apartheidsjare. “Baie wit mense verstaan dit nie. Moontlik dieselfde wat nie privilege verstaan nie.” Janez se twiets volg kort ná soortgelyke opmerkings deur die sanger Danny K. Dié het vroeër die maand getwiet hy is “stomgeslaan deur die tekort aan empatie wat baie wit Suid-Afrikaners toon ... Neem eienaar­skap van die voorregte wat jy geniet.”