’N NEEF van die vermeende dikding van die 28’s Ralph Stanfield soek bail. Craig Stanfield is een van vier mans wat van die moord op Wilton Fredericks (33), Martin “Papbek” Andrews (36) en Carl Arries (23) aangekla word. Die mans is op 17 Junie 2017 in Forelweg, Valhalla Park, gewond toe vier mans met ’n masjiengeweer op hulle losgebrand het. Arries en Andrews is op die toneel dood en Fredericks in die Elsiesrivier-daghospitaal. Fredericks was die seun van die gospelsanger Wilmot Fredericks. Hy was glo ’n onskuldige victim. Die ander mans het na be­wering bande met strydende lede van die 28’s gehad. Die reeksmoordenaar Cameron Wilson se pa, Abraham Wilson, is eerste in hegtenis geneem vir die drie moorde. Later is Fabian Botha, Lorenzo Makaba en Craig gevang. Geweier Abraham, Botha en Makaba is in November 2017 op borgtog van tussen R3 000 en R10 000 vrygelaat. Craig is in die Bishop Lavis-landdroshof borgtog geweier. Sy lawyer, Joseph Weber, het gister ’n appèlaansoek vir borgtog in die Kaapse hooggeregshof gebring. Quintin Appels, staatsaanklaer, het gesê Craig was op parool uit toe hy by die drie moorde betrek is. “Boonop het hy weke lank hide en seek met die cops gespeel. Hy het geweet die polisie soek hom. “Hy het gereël dat sy lawyer van destyds met die polisie kontak maak, maar hy het hom nooit oorgegee nie.” Die saak oor die drie moorde is tot April in die Bishop Lavis-landdroshof uitgestel. Regter Derek Wille van die hooggeregshof het uitspraak in die appèlaansoek voorbehou.