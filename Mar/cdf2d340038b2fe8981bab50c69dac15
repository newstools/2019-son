GILL Packham is met ’n stomp voorwerp hard teen haar kop en kakebeen geslaan. Sy het beserings aan albei kante van haar kop gehad en haar kakebeen was op twee plekke gebreek. Die beserings aan die linkerkant haar kop het haar dood veroorsaak. Só het dr. Louise Friedling gister in die Kaapse hooggeregshof getuig in die moordsaak teen Gill se man, Rob Packham. Friedling is ’n forensiese antro­poloog aan die Universiteit van Kaapstad. Sy het getuig: “Dit was blunt force trauma. Dít kan gesien word aan die uitgebreide bloedingspatrone rondom die plekke van impak – die onderkakebeen regs en die regter- temporale been.” Die staatspatoloog dr. Itumeleng Molefe het Friedling gevra om ’n die trauma-analise te doen. Gill, ’n 57-jarige ma van twee dogters, se lyk is op 22 Februarie verlede jaar by die Dieprivier-treinstasie in die boot van haar uitgebrande BMW ontdek. Rob se suster, Judith Markwell, het gister getuig sy het geweet Gill en haar broer het huweliksprobleme gehad. Markwell het ’n paar dae voor Gill se verdwyning die laaste keer met haar gepraat. Sy het getuig: “Sy het vir my gesê dinge gaan goed.” Net twee dae later het sy ’n boodskap gekry van Gill en Rob se dogter Nicola dat sy nie haar ouers in die hande kan kry nie. “Ek het gedink hulle is dalk in vir counselling. “Ek het hulle in die hande probeer kry en die plek gebel waar hy gewerk het. “Hy het my so 10:30 terug­gebel. Hy het baie confused geklink en gesê Gill het nie by die skool opgedaag nie en dat hy na die skool sal moet gaan,” het Markwell getuig. Markwell het gesê haar broer het stressed geklink en het gehuil tydens hulle oproepe deur die dag. “Ek het vir hom gesê om dit aan die polisie te rapporteer en hy het ja gesê,” het sy bygevoeg. Oplaai Volgens die getuie het haar broer 19:00 by haar huis in Tokai opgedaag vir aandete. Hy is so 21:00 daar weg na sy huis toe. “Hy het gesê dalk is Gill by die huis ná haar bridge-oefening.” Markwell het getuig Nicola het haar gemessage iets is in Dieprivier aan die gang en dat sy en nog iemand Rob by sy huis gaan oplaai. “Toe ons by die polisiestasie kom, het ons gehoor ’n kar brand by die treinstasie,” het sy gesê. Die verhoor gaan vandag voort.