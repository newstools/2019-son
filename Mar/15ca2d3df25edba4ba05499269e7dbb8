DIE vakverbond Cosatu is steeds die hel in oor die sluiting van die Sekondêre Skool Uitzig in Elsiesrivier. Die Wes-Kaapse Cosatu-­ sekretaris, Malvern de Bruyn, het gereageer nadat die appèlhof die sluiting die groen lig gegee het. Die vakverbond het vroeër geappelleer teen ’n besluit om die skool te sluit. De Bruyn sê hy is nie verbaas dat die hof besluit het dat die nodige prosedure gevolg is voordat die skool se hekke gesluit is nie. Hy hou vol die Wes-Kaapse onderwysdepartement (WKOD) het deur sy optrede gesorg dat die skool sluit. “Die WKOD het die skool oor die jare tot in die grond in wanbestuur,” sê hy. “Dit het gelei tot die uittog van leerders weg van die skool af. “Die WKOD het dan onnies in die skool verminder. “Die het verder gelei tot die verswakking van slaagsyfers weens die feit dat daar nie genoeg onnies was nie. “Die leerders het toe gevra om na die ou laerskool te skuif, want die gebou was in ’n beter toestand. “Die WKOD het geweier en die laerskool afgebreek.”