DIE seer weens die verlies van ’n kind sal nooit regtig verdwyn nie. Net tyd kan dit so ’n bietjie ligter maak. Dalweide Primêr in die Paarl het gister ’n gedenkdiens gehou om die lewe van Shamonique Claasen (10) te vier. Shamonique, ook bekend as Sama, het op 27 Februarie 2016, ’n dag voor haar 11de verjaardag, by haar huis in Groenheuwel vermis geraak. Haar lyk is op 29 Februarie 2016 onder ’n bed in ’n huis op die dieselfde erf gekry. Die moord op die leerder het skokgolwe deur die gemeenskap gestuur. Shamonique sou gister haar 14de verjaardag gevier het. Haar ouers, familielede en lede van die gemeenskap was by die skool om deel te wees van dié herdenking. Waardeer Magdaline Claasen, Shamonique se ma, het die skool bedank omdat hulle nog Shamonique onthou. “Ek waardeer ook alles wat hulle doen en die ondersteuning wat hulle aan ons gegee het tydens die hofsaak,” het Claasen gesê. Son en Kuier het ’n gedenksteen aan die skool oorhandig om Shamonique altyd te onthou. Allison Naidoo, die onderhoof van Dalweide Primêr wat Shamonique se gr. 5-klasonderwyser was, het gesê die skool en gemeenskap sal haar nooit vergeet nie. Sy het bemoedigende woorde aan Shamonique se ouers oorgedra. Liam Jacobs van The Confectionist Bakery in Eersterivier het ’n cupcake aan elke leerder gegee. Jacobs het die TV-program Op Seer se Spoor gekyk en was geraak toe hy die storie van Shamonique gesien het. Omdat hy sy verjaardag met Shamonique deel, wou hy baie graag iets vir die leerders van die skool doen. Nadat die skoolhoof hom ingelig het oor wat hulle elke jaar doen om Shamonique te onthou, het hy besluit om die cupcakes vir die leerders te bak. Rozanne du Plessis, ’n inwoner, het gesê die gemeenskap het hieruit geleer dat jou kind my kind is. 