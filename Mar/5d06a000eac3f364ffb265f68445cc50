DIE opspraakwekkende moordverhoor van die vermeende vroue-moordenaar Rob Packham sal vandag voortgesit word met mediese getuienis. ’n Dokter gaan in die Kaapse hooggeregshof begin getuig. Tot dusver het twee getuies vingers na Packham (57) gewys vir die moord op sy vrou, Gill (57). Haar lyk is op 22 Februarie in die boot van haar uitgebrande kar langs die Dieprivier-stasie gekry. Keenan Thomas en Paul Gray het verlede week getuig hulle was face to face met Packham. Gray, ’n buurtwaglid in Bergvliet, het gesê hy het Packham op die dag van die moord net ná 14:00 in Gill se metallic groen BMW gesien klim. “Naby die Herzlia Primêre Skool het ek ’n stilstaande kar sonder nommerplate met geen licence disc gesien,” het hy getuig. Gray het ’n paar meter van die kar af in sy kar gaan sit en notas gemaak toe hy opgemerk het ’n man klim in die bestuurderskant van die BMW. “Ek het die kar genader en het probeer om die persoon se aandag te trek, maar hy het nie na my gekyk nie. Net voordat hy met ’n spoed weggetrek het, het hy egter in my rigting gekyk,” het Gray verduidelik. Gray het Packham in die hof uitgewys deur sy hand op sy skouer te plaas. Thomas het die aand van 22 Februarie ’n wit Audi Q5 verby hom gesien ry op die plek waar die gebrande kar gevind is. Thomas het getuig die persoon het net verby hom gery ten spyte daarvan dat hy probeer het om die man se aandag te trek. “Die bestuurder se venster was af en sy binnelig was aan en soos hy verby­gery het, het ons mekaar in die gesig gekyk.” Thomas het sowat twee maande ná die voorval Packham ook op ’n photo ID parade uitgewys. “Ons was net so ’n meter van mekaar, maar ek het sy gesig gesien.” Intussen het Terri Adams, die human resources officer by Packham se vorige werkplek Twizza, aan die hof gesê sy het Packham nie by die werk gesien die dag toe sy vrou vermis geraak het nie. Sy het ook bevestig dat Lodewyk Janse van Rensburg, ’n kollega, haar kom vertel het van Packham se versoek oor ’n meet­ing. Janse van Rensburg het vroeër laas week getuig Packham het gesê as enige iemand bel, moet hy sê hulle was daardie oggend 08:30 in ’n vergadering.