EEN van die vyf vermeende strandkapers het homself aan die polisie oorgegee toe dinge te warm begin raak. Faizel Samuels van Macassar is op 10 Oktober 2016 in hegtenis geneem. Dit is twee dae nadat sy medebeskuldigdes Mondré Fakier en Brandon-Lee Horn vasgekeer is. Die staat voer aan die drie het saam met Francois Engelbrecht en Edward Theron ’n skrikbewind op die strande van Macassar, Gordonsbaai, die Strand, Muizenberg en in die Somerset-Wes-omgewing gevoer. Bygekom Die vyftal staan in die Kaapse hooggeregshof tereg op 45 klagte wat insluit roof met verswarende omstandighede, verkragting en ontvoering. Die 45 klagte spruit uit voorvalle tussen 3 Augustus 2016 en 8 Oktober 2016 waarby ses couples, een groepie vriende en ’n man op strande bygekom is. Die groep se modus operandi was om toe te slaan op verliefde couples wat langs die strand in hulle karre gesit en vry het. Die manne is in die meeste gevalle in die boot geforce en die vroue verkrag. Die dikding agter dié bose spul is glo ene Charles van Macassar. Charles is nog op vrye voete. Luidens die beskuldigdes het die Charles-vent ’n 28-tjappie op sy hand en een van ’n gun op sy been. Die hof het ook uit Horn se bekentenis geleer dat baie meer mense as die klaers in die saak victims van hulle dade was. Die saak duur voort.