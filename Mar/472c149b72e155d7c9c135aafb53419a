BESTE Bruno. Ek is op 16 April 1986 gebore. Ek is eintlik ’n baie positiewe mens. Ek sukkel baie om dinge reg te kry vir myself, soos my geldsake. Ek kan my skuld nie ordentlik betaal nie en geluk is nooit aan my kant nie. Ek werk nou al 10 maande by ’n nuwe plek en ek lewer ’n baie goeie diens daar, maar hulle betaal my te min. Dan is daar liefde, wat ek wel het. Ons is al sewe jaar saam, maar ek weet nie hoekom hy nie regtig wil trou nie. Wanneer ek daaroor praat, is daar altyd ’n verskoning van sy kant af. Ek hoop van harte Bruno kan my help met raad. – Anoniem Jy is onder die Westerse teken van die Ram gebore en onder die Oosterse teken van die Tier. Dit maak van jou ’n baie sterk mens, want albei tekens is baie sterk. Maar jy kan as ’n Ram ook so ’n bietjie hardkoppig wees. Ramme kan ál hul speelgoed uit die cot gooi as hulle nie hulle sin kry nie. Ek het wel goeie nuus wat werk en geld betref. Ek sien dat daar ’n groot verandering gaan wees in Junie of Julie. Dit sal óf finansies wees wat na jou kant toe kom in terme van ’n beter salaris, óf ’n ander werk met ’n beter salaris. Maar jy moet jou kommuni­kasie met ander mense – ook by die werk – so ’n bietjie down tone, want jy kan baie sterk en selfs oordonderend voorkom. Dit geld ook die liefde in jou lewe. Ek sien die man in jou lewe is ook baie hardkoppig. En twee hardkoppige mense sal maar koppe stamp. So, hy kan dalk voel jy kom so ’n bietjie soos ’n boelie oor as julle oor trouplanne praat en dan stamp hy terug. As jy so ’n bietjie sagter oorkom, sien ek sal hy sy deuntjie verander. Ek sien die liefde is baie sterk en julle is vir mekaar bedoel. Hy is baie lief vir jou en lojaal. So, jy hoef nie daaroor te worry nie. Dié week was dit volmaan in die Huis van die Weegskaal. Vra die Here dus om jou lewe in hierdie tyd in perfekte balans te kry ten opsigte van finansies, asook die liefde. Ek sien as jy my raad volg, gaan hy wel dié jaar die groot vraag stel, en ek sien daar gaan wel planne gemaak word vir die Groot Dag so in die laaste twee maande van die jaar.