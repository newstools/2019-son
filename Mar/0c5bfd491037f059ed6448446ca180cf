NOU om die Titans van die eerste plek te laat tuimel. Dit is die groot taak wat Woensdag op die Cape Cobras­ wag wanneer hulle die Pretorianers in Centurion die stryd aansê. Die Wes-Kaapse streekspan het Saterdag op indrukwekkende wyse met die Dolphins afgereken. Nou beklee die Kapenaars die vierde plek op die punteleer van die Momentum-eendagreeks, terwyl die Titans­ met 18 punte die eerste plek volstaan. Saterdag se sege oor die Dolphins in Pietermaritzburg is beslis die keerpunt in die Cobras se veldtog nadat hulle tot dusver maar gesukkel het. Dit is veral Ashwell Prince (breier) se vertroue in sy jongelinge en die kalmte van JP Duminy se kapteinskap wat aan die spits was van die oplewing. Donderdag het die 19-jarige Akhona Mnyaka met die volwassenheid van ’n ervare drukpot-bouler drie paaltjies in die laaste beurt platgetrek om die Cobras­ te laat seëvier. Met die ervare boulers Rory Kleinveldt en Dane Paterson wat hulle kwota van beurte voltooi het, het Duminy­ Mnyaka die laaste beurt laat boul. Die Lions het sewe lopies benodig vir ’n oorwinning. Mnyaka staan nou met tien paaltjies in die derde plek op die ranglys. Saterdag het Duminy en die opwindende kolwer Janneman­ Malan kragte saamgesnoer met ’n vennootskap van 162 om die derde paaltjie om die Kapenaars van ’n welverdiende oorwinning te verseker. Malan (115*) het weereens gewys waarom hy reeds die nasionale keurders se aandag getrek het met ’n puik honderdtal (83 balle, 15 x 4, 1x6). Duminy (74* van 56 balle, 7x4, 2x6) het hom in die sesde beurt by hom aangesluit toe die Cobras op 58/2 in ’n ongemaklike posisie was. George Linde (8) het pas sy paaltjie verloor nadat Janneman en sy broer, Pieter­ (18), die beurt geopen het. Janneman en Duminy het vir 20.2 beurte gekolf in die kragmeting wat weens die reën tot 28 beurte verkort is. Dit is Janneman – wat in sy debuutseisoen vir die Cobras speel, se eerste 100-tal en dit neem sy totale aantal lopies in die reeks tot 311 in sewe wedstryde. Die tuisspan het egter goed gevaar om 219 lopies te kon bereik. Sarel Erwee (116* van 82 balle) het ook ’n honderdtal vir die tuisspan gemoker.