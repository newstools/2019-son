DIE polisie se anti-gang unit het gisteroggend in Lentegeur ’n verdagte man in hegtenis geneem en op ’n onwettige vuurwapen afgekom. Volgens sers. Noloyiso Rwexana, ’n polisiewoordvoerder, was lede in Irisstraat op voetpatrollie toe hulle twee mans sien rondstaan. “Hulle het begin hardloop toe hulle die polisie sien. Een is gevang en ’n 9 mm-pistool is by hom gekry.” Volgens Rwexana is die 22-jarige man gearresteer. Hy sal binnekort in die hof verskyn.