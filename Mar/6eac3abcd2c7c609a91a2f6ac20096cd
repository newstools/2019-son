DIE seer is steeds daar, presies vyf maande ná Zavier Jassen (17) se wrede heengaan. Gister het Carol-Ann Jassen­ (42) aan Son en DA-hoës gesê sy bid dat geregtigheid vir haar seun sal geskied. John Steenhuisen, die DA se Team One SA-woordvoerder vir misdaad, die voormalige burgemeester Athol Trollip, en talle ander raadslede het gister weer die familie se huis in Voisinweg, Helenvale, in die Baaise noordelike gebiede besoek. Sebastian Jassen (51), Zavier se pa, was by die werk. “My hart is baie seer en ek is stukkend. Ons as familie kan nie eintlik sy dood verwerk nie. Hy sou dié jaar matriek gedoen het en ek het so uitgesien daarna.” Zavier se broer, Zandré (24), sê hy mis hom verskriklik. Hulle het altyd sokker gespeel in die straat of saam PlayStation gejol. Steenhuisen sê: “Ons gaan dié saak volg. Ons is hier om die Jassen-familie gerus te stel dat ons nie gaan toelaat dat hy ’n statistiek of ’n stowwerige dossier word nie.” Hy sê hulle gebruik dié saak om die probleme in die kriminele regsisteem uit te lig. Hy het ook voorgestel dat elke polisiestasie ’n traumaberadings-eenheid moet hê. Rdl. Pieter Hermaans het gesê hy en past. Alain Walljee is besig om ’n program oor inner healing te skryf. Zavier was ’n kleinneef van Hermaans­. Intussen het ’n familievriend afgekom op ’n video op Facebook wat vermoedelik verwys na Zavier­ se oorlede neef, Keeno Charles­ (20). Op 3 September 2016 is Charles in ’n shack in Voisinweg noodlottig gewond. Die video is dieselfde dag in Januarie vanjaar opgelaai as wat Charles se hofsaak uitgegooi is weens te min bewyse. In die video sê die ou die twee sterftes van die familielede is nie genoeg nie. Die familie het dié video aan die polisie se bende-eenheid gestuur. Volgens die polisie is sy lyk in die straat gevind met ’n koeëlwond in die kop. ’n Saak van moord word bekyk deur die provinsiale ondersoekspan teen georganiseerde misdaad. Zavier se vermeende skieter sal môre in die landdroshof verskyn op aanklag van moord. Dié beskuldigde is volgens die Jassen-gesin skuldig bevind aan ’n ander moord en was uit op parool ten tyde van die moord op Zavier.