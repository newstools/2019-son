DIS weer tyd vir ’n Suid-Afrikaanse sokkerafrigter om ’n bietjie sy span tot glorie in plaaslike klubsokker se rykste uitkloptoernooi te lei. Oorsese breiers het die afgelope drie seisoene met die boerpot van R7 miljoen in die Nedbank Cup weggestap. Luc Eymael (België) en sy span, Free State Stars, het laas jaar die titel in die Kaap gevat, terwyl die Skotse burger Stuart Baxter (tans Bafana Bafana-breier) in 2016 en 2017 SuperSport United tot Cup-glorie gebrei het. Pitso Mosimane (2015) was die laaste afrigter wat in Suid-Afrika gebore is wat sy Mamelodi Sundowns-troepe in Port Elizabeth tot die Nedbank Cup gelei het. Dan Malesela (TS Galaxy) het reeds vroeër die week seker gemaak hy het nog ’n kans om sy naam in dié kompetisie se geskiedenisboek te verewig. Dit is terwyl drie plaaslike breiers en hulle spanne nog gister sake in kwarteindstryde uitgespook het om in die running te bly. Voor druktyd was Gavin Hunt se Wits en Clinton Larsen se Chippa United in ’n kwaai tweestryd ge­wikkel. Steve Komphela en sy Lamont­ville Golden Arrows was ook in aksie teen Bloemfontein Celtic, wat deur die Serwiër Veselin Jelusic gebrei word. Daar is egter een SA breier wat almal baie graag wil sien sukses behaal, al is hulle moontlik nie noodwendig kranige ondersteuners van sy sokkerspan nie. Hy is Bafana Bafana se rekordhouer vir die meeste internasionale doele, Benni McCarthy, wat dié seisoen besig is om berge te versit met sy Cape Town City-span. City kom vandag van 15:00 teen Kaizer Chiefs te staan in die laaste van die Nedbank Cup se kwarteindstryde. Toe McCarthy verlede seisoen as afrigter van die Citizens aangestel is, het die meeste mense dit as ’n joke beskou. Die rede vir die ongeloof het te make gehad met daardie ou gesegde in professionele sport: Goeie spelers maak nie noodwendig goeie coaches nie. McCarthy het in net sy tweede seisoen egter die meeste van sy kritici se monde gesnoer deur City tot die MTN8-titel af te rig. Sy span het vandag die kans om die tweede agtereenvolgende jaar tot die halfeindronde van die Nedbank Cup deur te dring, en dit een stap verder te vat om vir die eindstryd te kwalifiseer. Daar is nog ’n sterk buitekans vir Premierliga-sukses as die sokkergode besluit om die kollig nóg helderder op McCarthy te laat skyn.