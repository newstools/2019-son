DISSIPLINE is die kern van ’n rugbyspan se sukses. Die Varsity Cup-rugbyspan van die Universiteit van Wes-Kaapland is deesdae sy eie grootste vyand juis weens swak dissipline. Die span van Chester Williams (afrigter) kom vandag in die UWK-stadion teen sy eweknie van Johannesburg (UJ) te staan. Die afskop is 18:30. Williams het ná sy span se vernederende nederlaag teen CUT van Bloemfontein verlede week omtrent uitgepak oor sy span se stink dissipline-rekord. Oplig Die ses geel kaarte, een rooi kaart en 66 strafskoppe teen hulle staan as bewys van die omvang van UWK se probleem. Daar kan maar net gehoop word die UWK-spelers begin hulleself oplig. Adrian Paarwater, kaptein van Udubs, het Williams se kommer beaam. Daar rus ’n reuse-verantwoordelikheid op Paarwater om sy troepe te beheer, want daar kan nie bekostig word om wedstryd ná wedstryd dieselfde foute te maak nie. “Ons nederlaag verlede week teen CUT kan tereg aan ons swak dissipline toegeskryf word,” het hy stoom afgeblaas. “Beslis, ons dissipline móét opgeskerp word, daaroor is daar geen twyfel nie. “Ons moet bo en behalwe dit ook leer om die tempo van die spel op te skuif en die opposisie onder druk te plaas.” UWK is steeds punteloos ná vyf wedstryde terwyl sy teenstander met sewe punte ook maar sukkel. Die Ikeys is teen Wits in die Goudstad in aksie. Die UWK-span is: Tristan Leyds, Sthsaba Mqhatu, Lubelo Scott, Lyle Hendricks, Andre Manuel, Aidynn Cupido, Clayton Daniels, Adrian Paarwater, Reece Boks, Bronlee Mouries, Curtly Thomas, Matthew le Roux, Justin Theys, Jacques van Zyl, Luvo Bazi. PLAASVERVANGERS: Luan du Randt, Alexander Mbete, Tyler Gess­ler, Rohaan Adams, Moegamat Kannemeyer, Keagan Fortune, Darren Jaftha, Hendrik Calitz.