PEP Guardiola, Manchester City se bestuurder, draai nie doekies om oor sy span se Champions League-vooruitsigte nie. Guardiola is juis na Manchester ontbied om die klub te help om welslae in dié kompetisie te behaal. Dis nou drie seisoene later en Guardiola het dit reeds duidelik gemaak dat hulle nog nie gereed is om dié titel te verower nie. Guardiola het dit wel twee keer reggekry in die drie seisoene toe hy op Barcelona se boeke was. Hy het ’n baie diepgaande statement gemaak oor City se vooruitsigte nou aan die business end van die kompetisie. Gunsies City ontvang Schalke04 van Duitsland vandag in die Etihad-stadion vir hulle tweedebeen-wedstryd in die Champions League. City was die oorweldigende gunsteling in die eerste been, maar hy het maar gehuff en gepuff om met 3-2 te seëvier in Gelsenkirchen. Guardiola voel sy Cityzens het dit nog nie in hulle om dié gesogte klubkompetisie te wen nie. Hy sê: “Ons bewys ons opponente net te veel gunsies. “Ek voel die realiteit is dat ons in dié stadium van die kompetisie nie gereed is om te veg vir die titel nie. “Soos in die eerste been het ons ’n strafskop afgestaan, toe ’n tweede een, en toe word ons ’n rooi kaart gewys. “Ek gaan dit weer sê: Dis eenvoudig nié goed genoeg in dié kompetisie nie. So, ons is nog nie waar ons moet wees nie. “Dis klaarpraat met ’n mens se kanse wanneer jy sulke foute in latere rondes in die kompetisie herhaal.” – AP