AJAX Cape Town se aanslag vir ’n promosie-relegasie-playoff-posisie in die Nasionale Eerste Liga kan nié geïgnoreer word nie. Dit gaan ook nou ’n gesamentlike poging van die Kaapse sokkerpubliek verg om hulle support vir die Urban Warriors te toon. Dis mos wat die Kaap wil hê – dat daar minstens ’n tweede Kaapse span in die PSL is, of hoe? Andries Ulderink, afrigter, se Ajax-span het Vrydag weer sy stem dik gemaak met ’n kliniese sege van 2-0 oor TS Sporting in die Ath­lone-stadion. Dit was ook ’n stryd waarin Ajax se Nederlander Thomas Verhaar ’n doel op sy verjaardag gekry het. Verhaar bring beslis so ’n ietsie anders na die span met sy linkerpoot. Hy sal egter moet leer om beter gebruik te maak van sy groot figuur deur byvoorbeeld sy lugvaardighede te verbeter en meer fisiek te wees in sy spel. Ajax se buurspan van Stellenbosch, Stellenbosch FC, is steeds bo-aan die puntelys, al is sy wedstryde die naweek teen die relegasie-bedreigde Real Kings gekanselleer weens nat speelvelde. Knou Steve Barker, afrigter, se span het steeds ’n voorsprong van vyf punte op sy naaste teenstander, Royal Eagles. Die vooruitsigte van dié span van Durban is ’n knou toegedien toe hy punte gedrop het. Dis toe Eagles met 1-1 gelykop gespeel het teen Jomo Cosmos. Dis ook onderaan die puntelys waar die ding behoorlik ruk. Dominic Isaacs, afrigter, en sy Cape Umoya United-elftal het meer as net spogregte gekry toe hulle Ubuntu FC met 2-1 in ’n derby geklop het in ’n nat en koue Ath­lone-stadion. Sonder om ’n voortydige curse op Isaacs te plaas, verdien sy span beslis om sy status te behou weens die uitstekende werk wat Isaacs met hom verrig. Nadat Umoya week ná week gesuckerpunch is en daar verhoed is dat hy maksimum punte insamel, het Isaacs-hulle dit wel vermag. Ondanks die nederlaag vir Ubuntu vaar Real Kings (19 punte) en Witbank Spurs (21 punte) tans swakker as Ubuntu (23 punte) en Umoya (24 punte). Dinge moet beslis só bly vanuit ’n Kaapse oogpunt.