“GIVE us bread, not bullets.” Dit is die slogan van die kinders in die bendegeteisterde Tafelsig in Mitchells Plain. Die Tafelsig Activist Forum (TAF) het kinders en ander inwoners bymekaargeroep en ’n opelug-fliekaand gehou. Die organisasie het die movie Ellen: Die Ellen Pakkies-storie aan die kinders vertoon. Dis deel van die TAF se veldtog “Bread not Bullets.” Lameez Moosa, die TAF se sekretaris, sê: “Ons speel die movie oor Pakkies omdat ons die kinders wil wys in watter rigting drugs hulle kan vat.” Pakkies het in 2008 ’n suspended sentence gekry nadat sy skuldig bevind is aan die moord op Abie, haar tikkop-seun. “Hier by ons is die gangsters in charge. Hulle loop rond met guns en gevaarlike wapens,” sê Moosa. “Hier is ook volop drug deal­ers wat veral aan skoolkinders drugs verkoop.” Sulyman Stellenboom, die stigter en voorsitter van die forum, sê: “My eie seun is onlangs ook doodgeskiet. Dit begin alles by drugs. “Drugs en gangsters gaan saam. Ons hou gereeld programme om die jeug van die verkeerde pad af te hou.” Die stad se mayor, Dan Plato, het vroeër dié week, die gemeenskap besoek. Plato het met die jeug gesels oor hulle toekoms. “Klein kinders is ook gangsters en vir hulle is daar geen toekoms nie. “Die grootman-gangsters gebruik seuns so jonk as ag om hulle vuil werk te doen. “Waar is die ma en pa?” Hanif Loonat van die ANC en ’n voormalige voorsitter van Mitchells Plain se gemeenskapspolisiërings­forum, sê: “Gangsters lewe nie lank nie. Gangsters gaan jonk dood. “As jy lewe met die gun, dan gaan jy ook dood met die gun.”