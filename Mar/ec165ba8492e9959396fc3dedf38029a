“HIE’S jou pille, gaan vir Sassa.” Met dié woorde is ’n jong man van Delft laas week na bewering van die Tygerberg-hospitaal af huis toe gestuur. Yaseen Williams (24) van Symphony Village, Delft, is laas Donderdagaand in ’n skietery in die been gewond. By ontslag uit die hospitaal kon hy nie eens loop nie. Wagkamer Volgens Kashiefa Jacobs (33), Williams se suster, is die bullet in sy been nog nie verwyder nie. Jacobs is baie ontsteld hieroor. “My broer kon nie eens loop nie, maar hy moes huis toe kom. “Hy moes Saterdagnag sukkelend in die hospitaal se wagkamer sit.” Nadat Williams Saterdagaand ontslaan is, het hy in die wag­kamer gesit tot Sondagoggend, toe ’n paartjie hom ’n lift tot in Delft gegee het. Die hospitaal het nie vir Williams krukke of ’n rolstoel gegee nie. “Hy het self ’n rolstoel êrens gevat,” sê Jacobs. Volgens Jacobs het haar broer ook nie ’n brief gekry wat sê hy is ontslaan nie en daar was ook nie ’n brief vir Sassa nie. Jacobs beweer die dokters het nie eens gesê hoekom die bullet nie verwyder kan word nie. Sy sê sy is ontevrede omdat sy Dinsdag by die Symphony-dagkliniek ook niks hulp gekry het nie. Volgens Jacobs kan dié kliniek net vir pasiënte krukke gee. Sy dink haar broer is onregverdig behandel. Laticia Pienaar, woordvoerder van die Tygerberg-hospitaal, bevestig dat Yaseen Williams op 1 Maart tot die Tygerberg-hospitaal toegelaat is. “Ons ondersoek toon dat die pasiënt ’n sagteweefselbesering gehad het,” sê Pienaar. Gebreek Pienaar sê die koeël het dwarsdeur Williams se been gegaan en is anderkant uit. Sy voeg by dat krukke net uitgereik word as daar ’n been gebreek is. “Hy is in ’n stabiele en bevredigende toestand ontslaan,” voeg Pienaar by.