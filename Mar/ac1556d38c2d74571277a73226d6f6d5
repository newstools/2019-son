“MOET my nie vertel hoe lief jy vir my kind was nie. Jy’t geweet wat jy doen toe jy haar seergemaak en vermoor het.” Só het Bonita Lewis eergister in die Kaapse hooggeregshof gereageer. Dit was toe die veroordeelde moordenaar Lloyd Simbarashe met ’n selfgemaakte boekie met love letters en foto’s van haar kind, Nikita Lewis (24), verskyn het. Simbarashe is in Desember skuldig bevind aan die moord op Nikita. Sy is op 9 Oktober 2015 naby die Saartjie Baartman-sentrum vir mishandelde vroue en kinders in Manenberg doodgesteek. Nikita het by dié sentrum skuiling gesoek nadat Simbarashe acid in haar gesig gegooi het. Sy was in ’n winkel naby die sentrum toe Simbarashe haar ten aanskoue van vriende 34 keer met ’n mes gesteek het. Simbarashe ontken alles en sê hy kan niks van die voorval onthou nie. Die titel op die omslag van die boekie is “Nobody Knows My Feelings”. Bonita het gesê: “Jy sê jy is lief vir my kind, maar jy het haar seergemaak. “Hoe kan jy praat van liefde as dit jou bedoeling was om haar seer te maak?” Bonita het in die hof boodskappe van Simbara­she aan een van Nikita se vriende gewys. In die rits persoonlike Facebook-boodskappe waarsku hy dat hy almal sal doodmaak as Nikita haar nie aan hom oorgee nie. Simbarashe het gister ook ontken dat hy dié boodskappe gestuur het. Bonita sê sy het Simba­rashe vergewe, want sy is ’n kerkmens. Sy sê: “Ek voel nie haat of liefde vir hom nie; hy moet net die waarheid praat.” Simbarashe word Maandag gevonnis.