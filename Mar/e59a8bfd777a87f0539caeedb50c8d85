SY IS wreed vermoor – en haar moordenaar loop steeds vry rond. Toe Rochel Scheepers (20) se ouers Sondag 16 September 2018 haar lyk in die Dora Nginza-hospitaal in die Baai gaan uitken, het hulle iets gesien wat hulle die res van hulle lewe sal bybly. Rochel, van Missionvale, is op Saterdag 15 September 2018 vermoor – ’n dag ná haar 20ste verjaardag. Haar ouers, Beauty Scheepers (51) en Alvin Roman (45), verduidelik hulle dogter se arms en hande was skeef gebreek. Sy was blou van kop tot toon en het ’n wond aan haar kop gehad. Alles het begin in 2014, toe Rochel nog ’n hoërskoolleerder was. Sy en ’n ou het mekaar deur familievriende leer ken en vir ’n jaar agter haar ouers se rug uitgegaan. Nie een van hulle het van die ou gehou nie, want hy het pille en tik gerook en hulle dogter sleg behandel. Rochel het die skool verlaat en die meeste van haar tyd met dié vriend begin deurbring. Volgens Roman het sy enigste kind in die aande na die vriend se huis toe uitgesneak. Beauty het by die polisie, social workers en selfs ’n raadslid om hulp vir haar kind aangeklop. Haar ouers het op 15 Desember 2016 uitgevind die vriend rand haar aan toe sy ernstige beserings opgedoen het. Sy is met ’n besemstok aangerand. Sy is glo vir drie dae geslaan en het geen kos of water gekry nie. Roman het sy dogter in dié toestand gevind en haar op sy rug huis toe gedra. Haar ouers het dae langs haar hospitaalbed deurgebring. Op 8 Maart 2017 het Beauty en haar dogter ’n interdik teen die vriend verkry, maar op 4 April 2017 het Rochel self die saak teruggetrek. Beauty onthou dat haar dogter altyd ’n kopdoek aangehad het wat sy nooit wou afhaal nie. Maar Rochel het nooit gekla dat sy mishandel word nie. Sy het alles vir haar vriend gedoen, insluitend kook en klere was. Beauty was bang hulle gaan trou skelm. Daarom het sy haar dogter se ID by haar gehou. Op 15 September het Beauty haar dogter die laaste keer gesien toe sy vir haar R50 vir haar verjaardag gegee het. Daai Sondag het iemand die ouers die boodskap gegee dat hulle dogter in die hospitaal lê. Gerugte wil dit hê dat die vriend en sy oom dié oggend Rochel se lyk by die hospitaal afgelaai het. Tot vandag toe het die oom en die vriend nie kom jammer sê of verduidelik nie. Haar lyf was nat, haar bolyf kaal en sy’t net ’n sweetpakbroek aangehad. “Ek sien nou nog hoe sy voor my lê ... Dis soos ’n video. As ek hom sien, sal ek hom doodmaak, want hy het my lewe weggeneem. Vordering “Die polisie moet hom kry en tronk toe vat, want dis al ses maande,” sê Roman. Op 1 Maart het Beauty die vriend in Gelvandale gesien, maar hy het vir haar weggehardloop. Kapt. Johan Rheeder, ’n polisiewoordvoerder, het gesê hy sal vandag ondersoek instel na die vordering van die saak.