DIE Universiteit van Wes-Kaapland se Varsity Cup-rugbyspan het Maandagaand lelik sy rieme styf geloop. Chester Williams, afrigter, se U-Dubs is voor hul tuisskare met 12-70 deur die Universiteit van Pretoria (Tuks) in die UWK-sportstadion verneder. Dis Williams se span se vierde nederlaag in die kompetisie en ergste tot nog, sedert die Kapenaars vyf weke gelede hul Varsity Cup-buiging gemaak het. Williams se span het egter nog een kans om voor hul tuisskare te bewys hulle hoort in die kompetisie, wanneer hulle die Sentrale Universiteit van Tegnologie (Ixias) op 11 Maart pak. Daarna word dit ’n opdraande stryd, met U-Dubs wat eers ’n wegwedstryd teen Wits moet speel, voor hulle hul eerste jaar in dié kompetisie op die Danie Craven-stadion in Stellenbosch teen ’n onoorwonne Maties moet afsluit. Maties het Maandag die Noordwes Universiteit (Pukke) met 43-15 kafgedraf in die Eikestad. Weens tegniese probleme was die puntemakers vir Maandag se kragmetings nie beskikbaar teen die publikasie van die artikel nie. Maandag se Varsity Cup-uitslae: Universiteit van Johannesburg 36, Wits 16Vrystaat-Universiteit 51, Universiteit van Kaapstad 40UWK 12, Tuks 70Maties 43, Noordwes Universiteit 15