ALMAL kla deesdae oor load shedding, en met stage 4 sit ’n mens tot op drie keer per dag sonder elektrisiteit. Maar vier jaar lank al moes Russel Haai (61) ’n kar­battery gebruik vir byna alles waarvoor ’n mens elektrisiteit in jou huis nodig het. Dit is omdat Haai, sy 81-jarige ma, haar man en sy kleinkind sukkel om goedkoper krag van Eskom te kry. Nou, nadat Son Eskom uitgevra het oor dié situasie, gaan Haai se huishouding uiteindelik gehelp word. Haai van Forest Heights in Eersterivier sê hy het reeds in November 2007 aansoek gedoen vir elektrisiteit. Hy vertel: “Ek wou 20 ampère (A) gehad het, want dit sal goedkoper uitwerk, maar daar is vir my gesê dié gebied kry net 60 A. “ ’n Conversion sou my daai tyd net oor R2 400 gekos het. “Ek is ’n pensioenaris, so ek het nie die geld gehad nie.” Haai sê hy het intussen gespaar vir ’n conversion en toe einde laas jaar weer aansoek gedoen. Hy sê: “Ek het gedink dit sal nou so R3 000 wees, maar volgens die kwotasie is dit amper R14 000.” Hy het verneem nóg in­woners in sy straat het ook aansoek gedoen vir 20 A. Gas Haai sê: “Ek was by Eskom vir hulp en ander mense het my ook probeer help, maar dit was alles vergeefs. “Ons kook met gas, maar hou perishables in bure se yskas, en dis glad nie lekker nie.” ’n Woordvoerder van Eskom in Bellville, Bulelwa Ncobo, sê Haai het op 31 Oktober vir 20 A aansoek gedoen.