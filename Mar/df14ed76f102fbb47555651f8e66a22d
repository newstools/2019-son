SELFS pres. Cyril Ramaphosa het ’n tien sent in die kollektebord van past. Alph Lukau gegooi. Die pastoor het vandeesweek wêreldwyd bekend geword toe ’n video viral gegaan het van hoe hy sy sidekick Brighton “Elliot” Moyo voor ’n stampvol kerk “uit die dode opwek”. Kort ná die fake opwekking deur Lukau, van die Alleluia Ministries International, het die betrokke begrafnisondernemers gedreig met regstappe omdat hulle sê die stunt doen hulle beeld skade. Ramaphosa het Woensdagaand ’n stampvol Kaapse stadsaal oor allerhande dinge toegespreek. Hy het pastore ook in die verbygaan gewaarsku om nie mense so uit te buit nie. “Daar gaan beslis gesprekke met kerklui gevoer word om dié soort ongrondwetlike gedrag te voorkom,” het die prez onder luide toejuiging gesê. Toe die president die saal binnestap, het hy ’n warm ontvangs gekry – nie die koue grille wat Moyo veroorsaak het toe hy uit sy doodskis opstaan nie. Die gehoor is ook die geleentheid gegee om vrae aan Ramaphosa te stel. Verdryf Volgens Ramaphosa wil hy graag sien dat mense nader aan die ekonomiese hub van die stad beweeg. “Apartheid het armes hier verwyder en mense ver van hulle werkplek verdryf. Dit het die finansiële las van ons mense swaarder gemaak,” het hy gesê. Hy het bygevoeg die verbetering­ van die vervoernetwerk in Kaapstad – en veral die treindienste – is ’n hoë prioriteit. Oor grondonteiening het hy gesê grond wat aan die Stad behoort en nie gebruik word nie, moet aan die mense beskikbaar gestel word. Die gehoor het dít gelikes en spontaan begin hande klap en skreeu. Billy Claasen van die Rural and Farmworkers’ Development Organisation het gevra wat gedoen word om mishandelde plaaswerkers op veral plase in die Wes-Kaap te help. Ramaphosa het gesê hy is bereid om met die Claasen se organisasie te vergader om dit te bespreek. Oor korrupsie het Ramaphosa gesê: “Ons moet ’n land wees waar reg en orde seëvier. Dit kan slegs gebeur wanneer die leiers verant­woordelikheid aanvaar vir die gemeenskappe wat hulle dien.” Die president het ook gesê die erkenning van die Khoi en San is belangrik. “Dit maak my bly om te sê die wette gaan aangepas word sodat die Khoi en San hulle regmatige erkenning sal kry.”