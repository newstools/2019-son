DIE Nelson Mandela-Universiteit (Madibaz) het verseker dat hy sy halfeindstryd in die Varsity Shield-kompetisie tuis sal speel. Dis omdat hy sy posisie bo-aan die puntelys Maandagaand verstewig het. Die Madibaz het die Tshwane-Universiteit vir Tegnologie (TUT) met 62-5 verniel. Hulle het tien drieë in die proses gedruk. Met nog net een wedstryd oor is die Madibaz ná vyf wedstryde steeds on­oorwonne. Hulle het ook bonus­punte behaal uit elke wedstryd sover. Die Madibaz se breier, Jarryd Buys, sê hy is tevrede met sy span se prestasies tot dusver, maar hy soek heelwat meer. Buys sê: “Ons het ge­strewe na ’n halfeindstryd tuis, en ons het dit reggekry, maar nou strewe ons ook na ’n eindstryd tuis.” Buys sê hoewel sy span onoorwonne is, kan sy spelers selfs beter speel. “Ons werk daaraan om ’n baie hoë peil te bereik sodat ons weer in die Varsity Cup kan speel,” verduidelik hy. “Daarom voel ek dat wat ons reeds doen, nog baie kan verbeter. “Ons moet klein foute uitskakel en meer klinies wees – op die aanval én op die verdediging.” Laaste Die Fort Hare-Universiteit (FHU) kan nog onder die top-vier eindig. Hy het die Universiteit van KwaZulu-Natal (UKZN) met 24-18 geklop. Hy is egter steeds in die vyfde plek, onder siw Walter Sisulu-Universiteit (WSU). FHU se laaste wedstryd is teen die Madibaz. Die Kaapse Skiereiland-Universiteit vir Tegnologie (CPUT) het die ander Oos-Kaapse span, Rhodes, met 52-10 geklop.