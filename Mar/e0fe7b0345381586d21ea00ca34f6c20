MEER as R50 miljoen – begroot vir 11 wyke in die Baaise Northerns – is van dié wyke weggevat. En die prentjie vir areas in Uitenhage, wat KwaNobuhle en Rosedale insluit, lyk net so donker. Dít kom nadat die Metro se begrotingsaanpassing Donderdag op ’n raadsvergadering van die Nelson Mandelabaai-metro aanvaar is. Die DA, ACDP, Cope en Patriotic Alliance het teen die begroting gestem en die ANC, UDM, EFF, UF en AIC het dit laataand deurgedruk. Die opgradering van die elektrisiteits-, riool- en waternetwerk, die elektrifisering van informele nedersettings, die uitskakeling van emmertoilette, die bou van sypaadjies en die teer van paaie vol potholes en grondpaaie is van die projekte in dié wyke waarvan daar in die nuwe begroting geld weggevat is. In die 11 wyke in die Northerns is sowat R50 miljoen weggevat. Van die oorblywende R50 miljoen gaan R21 miljoen vir die opgradering van die Standfordwegbrug oor die N2. Dít los slegs R29 miljoen vir dienslewering in die Northerns vir die res van die boekjaar. In die wyke wat KwaNobuhle en Rosedale in Uitenhage insluit, is effektief R62 miljoen weggevat. Dit is omdat R41 miljoen van die oorblywende begroting van R50,6 miljoen na een projek gaan – die bou van ’n busdepot vir die IPTS. Dit sluit nog nie paaie in vir die busse om op te ry nie. Die oorspronklike begroting vir dié wyke was R71,3 miljoen. Boonop is die R41 miljoen vir die bou van ’n busdepot geld wat van die nasionale tesourie as grant funding gegee is. Dit sou aanvanklik vir die IPTS in hoofsaaklik die Northerns gebruik word en die nasionale tesourie en departement van vervoer het dit reeds daarvoor goedgekeur. Retief Odendaal, voorsitter van die DA-koukus in die Baai, sê die risiko bestaan nou dat die tesourie nie die nuwe projek gaan goedkeur nie en die geld verlore sal gaan. “Die munisipaliteit loop nou die risiko om die geld te verloor eerder as om die geld te hou vir die Northerns, waarvoor dit eintlik bedoel was. “Die beplanning vir die bou van die busdepot is nog nie afgehandel nie. So, hoe gaan die geld uitgegee word voor die einde van die boekjaar?” Die geld wat weggeneem is uit die begrotings vir die Northerns en die wyke in Uitenhage gaan nou hoofsaaklik gebruik word vir projekte in gebiede soos Ibhayi­ en Moth­erwell. “Die doel van die aanpassingsbegroting is om geld vir bestaande projekte beter te verdeel – nie om nou, driekwart deur ’n boekjaar, nuwe projekte te begin nie. “Die regering gee vir 22 van die armste wyke in die Metro slegs 16% van die begroting. Dié 22 wyke maak 33% van die wyke uit. Dis absoluut krimineel. “Boonop sou SMME’s in die North­erns ’n gedeelte van die werk vir daai projekte gekry het. So, mense sou werksgeleenthede gekry het. Maar dit word nou weggeneem van die Northerns en sy inwoners.” Odendaal meen die finansiële onvermoë van die administrasie onder die mayor, Mongameli Bobani, word vererger omdat die Metro tot 25 Februarie net 34,56% (R601 miljoen) van sy kapitaalbegroting van R1,74 miljard vir die boekjaar 2018-’19 bestee het. Boonop het die tekort van R11 miljoen in die aanvanklike begroting nou gestyg tot R73 miljoen in die aanpassingsbegroting. Andile Lungisa, ’n ANC-raadslid in die Metro, sê die budget waarmee die DA nou ’n probleem het, is deur die DA opgestel en die nuwe koalisieregering het dit net aangepas. “Die regering wat nou in beheer is, het nie die beplanning gedoen nie. “Ons implementeer nou net hulle planne. Nou fight hulle teen hulle eie planne en begroting.”