’N GROEP cops dreig nou om die land on­regeerbaar te maak as daar nie na hul griewe geluister word nie. Son het Maandag berig die groep is ongelukkig oor die bevordering van lede van die spesiale eenhede van die SA Polisiediens. In ’n nuwe verwikkeling sê een van die groeplede hulle is ook ongelukkig oor die bevordering van adjudant-offisiere (AO’s). Hy sê AO’s word gewoonlik na kaptein bevorder, maar dit sal nie meer gebeur nie en hulle gaan net ’n salarisskaal-aanpassing binne hul rang kry. Die groep weier om dit te aanvaar en dreig om die land onregeerbaar te maak as die minister van polisie dit nie verander nie. Die cops is ook ongelukkig oor die bevordering van voormalige kaders van uMkhonto­ we Sizwe (MK) wat van AO na kolonel bevorder word. “Dan is hulle nog nie eens 10 jaar in hul huidige rang nie,” sê die bloue. Die ander ongelukkigheid is dat konstabels wat twee jaar in die gespesialiseerde eenhede is, na sersant bevorder­ word. ’n Cop wat verkies om anoniem te bly, sê: “Ek is al 34 jaar in die diens en is eers onlangs na kaptein bevorder.” Nog ’n ongelukkige cop dreig: “Die minister het tot die einde van die maand om dinge reg te stel. Mobiliseer “Indien nie, gaan ons opstaan en die land onregeerbaar maak. “Hulle sal ons nie kan stop nie.” Konst. Xolile Tyhali, die sekretaris van die Con­cerned SAPS Members, sê: “Ons is besig om te mobiliseer omdat daar nie aan ons griewe aandag gegee word nie. “Die unies kan ons nie help nie. Daarom gaan ons dit na die arbeidshof neem.” Volgens dr. Johan Burger van die Instituut vir Sekerheidstudies is daar baie ongelukkigheid in die polisie. “Eerste is daar die bevordering van die MK-ouens wat sommer tot kolonel bevorder word. “Solidariteit is besig met ’n hofsaak oor die Non-Statutory Forces-projek (NSF), waarvolgens uMkhonto we Sizwe-kaders bevorder word. Dan is daar die bevordering van lede van die spesiale eenhede, wat ook ’n groot kopseer is. “Derdens is daar die regstellende aksie in die polisie waar polisielede met jare se diens oor die hoof gesien word. “Dit het ’n groot negatiewe impak op die dienslewering van die polisie.” Brig. Vish Naidoo, nasionale woordvoerder van die polisie, sê dis alles net ’n misverstand.