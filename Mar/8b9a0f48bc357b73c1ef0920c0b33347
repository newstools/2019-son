DIE losskakel Aidynn Cupido was Maandagaand aan die spits van die Universiteit van die Wes-Kaapland se sege van 29-17 oor sy eweknie van Johannesburg. Dit is die studente van U’dubs se eerste sege in hul Varsity Cup-veldtog en een wat hulle verdien het. Die tuisspan was rustyd met 7-10 agter. Cupido het ’n skittervertoning gelewer en het 14 van sy span se punte bygedra. Hy het in die eerste helfte, ná volgehoue druk op die besoekers se doellyn, gaan afrond vir sy span se eerste drie. Hy het kort ná rustyd sy spelskeppingsvermoë gewys en het met 'n dwarsskop die senter Lyle Hendricks toegelaat om te gaan druk. Hy was ook in die kol met drie doelskoppe en ’n strafdoel. Daar was ’n reuse verbetering in die tuisspan se dissipline en ook baie meer veggees as in hul vorige wedstryde. Die span se vier drieë staan as bewys van die goeie spel wat hulle opgedis het. Die tuisspan se agsteman en kaptein Adriaan Bester het van voor gelei met goeie inklim- en dryfspel. UWK – drieë Aidynn Cupido, Lyle Hendricks, Justin Theys, Labib Kannemeyer doelskoppe: Cupido (3); strafskop: CupidoUJ –  drieë: Adriaan Bester, Tatendaishe Mujawo; doelskop: Masahudu Raphunga;  strafskoppe: Raphunga 