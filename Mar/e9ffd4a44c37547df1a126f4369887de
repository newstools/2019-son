MAMELODI Sundowns is gewaarsku dat die spreekwoordelike weerlig nie twee keer binne ’n week gaan slaan nie. Dís die versekering wat Cape Town City se Benni McCarthy gegee het. Die Citizens het mos laas week op Loftus met 2-3 teen die Brazilians vasgeval. Dit was ’n stryd waarin hulle hul coach – McCarthy – erg gedrop het. Volgens McCarthy het sy spelers “nie opgedaag nie”. City het intussen weer op die wenpad gekom toe hy sy mede-aanspraakmaker Wits in Johannesburg met 3-2 gestuit het om sy veldtog weer op koers te bring. City is vier punte agter die voorloper, Sundowns, wat ’n wedstryd minder gespeel het. Vandag se stryd teen die sterbelaaide Brazilians kan in die groter prentjie beslis as ’n six-pointer beskryf word. McCarthy beweer City hardloop sy eie wedloop, maar die versoeking om ’n liga-titel na die Kaap te bring, is so groot dat McCarthy­-hulle beslis sal moet probeer. “Kyk, Sundowns kan ’n totaal verskillende game­ verwag,” het McCarthy uitgewys. “Die spelers weet hulle het underperform en sal sake moet regstel,” het die voormalige striker van Bafana Bafana­ bygevoeg. Intussen sê City­ se woelwater-vleuel Craig Martin dis nooit maklik om dieselfde opponent so kort ná mekaar te speel nie. “Wits se uitslag is nou verby en Sundowns bring sy eie uitdagings,” het Martin gesê. “Maar hierdie keer speel ons tuis en sal die fans agter ons hê. “Ons wil enige span klop wat hier kom speel, want dis ons home.” Martin het tot dusver drie doele aangeteken en bydraes tot ander spanmaats se doele gelewer. “Dis belangrik dat die span eers sukses behaal,” het Martin verder gesê. “Maar dis nice as jy jou naam op die score sheet kry en jou team wen.”