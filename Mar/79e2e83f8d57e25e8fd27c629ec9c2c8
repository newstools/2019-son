NOU is die Warrior-krieketspan behoorlik in die skuld by sy ondersteuners. Die Warriors se rekening is vieslik in die rooi ná vier agtereenvolgende neder­lae – die laaste twee nogal tuis. Daar is darem nog een geleentheid waarby hulle­ kan ver­hinder dat rente op dié rekening gehef word. Dis vandag teen die Cape Cobras in die One Day Cup (eerste af­lewering 13:30). Die Warriors skuld nie net hulle getroue onder­steuners ’n oorwinning op St. Georgepark in die Baai nie, maar basies ook hulleself. Nadat hulle die reeks eendaagse wedstryde puik begin­ het, het die Warriors die spoor byster geraak, en sommer behoorlik ook. ’n Sege oor die Cape Cobras­ sal hulle egter van ’n plek in die halfeindronde verseker. Die laaste wedstryde word vandag gespeel en die meeste van die spanne kan nog die halfeindronde haal. Die Warriors kan met ’n bietjie geluk nog deurdring, al klop die Cobras hulle. Wat vir die Warriors egter kommer­wekkend behoort te wees is die swak spel die laaste tyd, en dít in toestande waarmee hulle vertroud is. Die kaptein, Jon-Jon Smuts, besef dit maar alte goed. Smuts sê: “Die laaste paar wedstryde was almal belangrike kragmetings. “En aangesien ons en die Cobras bure op die puntelys is, is dit weer die geval.” Boonop het die Warriors waarskynlik nie veel self­vertroue nie ná hulle ver­pletterende nederlaag met nege paaltjies Woensdagaand op St. Georgepark teen die Dolphins­. Die Warriors het weinig waaroor hulle kan smile, want hulle het in alle aspekte van die spel geloadshed. Hulle krag was beslis afgeskakel. Hulle het geworstel om 223/9 te haal. Die Dolphins, met Sarel Erwee (105) aan die spits, het 224/1 gehaal, met byna 15 boulbeurte nog oor – ’n vernedering vir die War­riors. Smuts se 76 lopies was die enigste ligpunt vir die Warriors. Hy hou nou met 3 403 lopies die lopie­rekord vir die Warriors. (Hy het Colin Ingram se 3 378 verbygesteek.) Smuts sal nou nuwe lewe in sy span moet blaas terwyl die Warriors se afrigter, Rivash Gobind, kopkrap oor die samestelling van sy span. Dis omdat ’n hele paar nie beskikbaar is nie weens beserings en omdat hulle vir die nasionale span speel.