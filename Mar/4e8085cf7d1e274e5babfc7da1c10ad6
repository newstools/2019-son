’N VERMEENDE dikding beweer die cops target hom vandat hy op bail vrygelaat is. Rudi Lakay van Kuilsrivier is op 17 November ná ’n drie jaar lange polisie-ondersoek gearresteer. Die polisie beweer Lakay is ’n smokkelaar wat skuil agter sy taxi-besigheid, R. Lakay Passenger Services Trading. Lakay staan saam met Ike Collins, Christian Green, Jonathan Hermanus, Dwaine Rhode, Quinton Booysen, Almeiro Isaks, Mario de Wee, Eben George, Dylon Lakay en Leon Erasmus tereg op meer as 100 sake onder die Prevention of Organised Crime Act. Maar Lakay sê vandat hy op 5 Maart op borgtog van R50 000 vrygelaat is, teister die anti-gang unit hom. Volgens hom het hy op 17 Maart ’n boodskap van AO Eugene Breytenbach gekry. Lakay vertel: “Die boodskap het gesê die cop het een van my vêns se keys en ek moet hom bel. “Toe ek hom bel, was daar geen antwoord nie. “Ek het my driver gebel en hy het gesê die cops pla hom die hele dag. Die cops het glad probeer om een van my taxi’s van die pad af te ry. “Die passasiers was so bang, hulle het sommer uitgespring.” Lakay beweer dít is nie eens waar alles gestop het nie. Nog ’n vên van hom is byna van die pad af gery, sê hy. “Die driver het gery tot in Bellville, waar die cops hulle weer gekry het. “Die guardjie en driver is gevra waar Lakay 01 is. “Hulle het toe vir die cops gesê dat ons nie só ’n vênhet nie. “Die cops het die guardjie weggevat en wou by hom weet waar ek bly. Ingegaan “Hulle het hom aangerand en hom geneem na my plek in Kuilsrivier, waar een van my drivers nou bly. “Die sleutel los ons gewoonlik in die badkamervenster vir ander drivers om toegang tot die flat te kry. “Die cops het in my flat ingegaan en een van my taxi’s se keys gevat wat daar gelê het.” Volgens Lakay is hy na die Kuilsrivier-polisiestasie toe. Daar kon hulle hom nie sê wie die cops is nie. Hy het ’n saak van diefstal oopgemaak. Sers. Noloyiso Rwexana, ’n woordvoerder van die polisie, het bevestig ’n saak is gemaak. Sy het gesê: “Die polisie het ’n interne saak oopgemaak, maar dis nog nie gefinaliseer nie. Die diefstalsaak word ook ondersoek.” Volgens haar het ’n polisiebeampte op sy beurt ’n klag van aanranding, dreig en intimidasie gelê.