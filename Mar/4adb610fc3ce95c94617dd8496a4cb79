ROBERTSON. – Inwoners van die plakkerskamp Rykmansdorp is vreeslik in hulle noppies. Hulle smile breed noudat die Langeberg-munisipaliteit ’n waterkraan vir hulle kom insit het. Die mense hier het hulle nederige settlement met blikkies-, plastiek- en plakhuise Rykmansdorp gedoop en sê die waterkraan laat hulle nou ryk voel. Die inwoners sê sedert die munisipaliteit sowat twee jaar gelede die grond vir hulle gegee het, het 21 gesinne al ’n shack hier kom oprig. Die mense sê hulle leef lekker onder mekaar. “Ons is bly oor die kraan. Nou wag ons nog net op ’n toilet en ten minste ’n spreilig. Dan is ons orraait,” som een inwoner dit op. Robert Diamond, een van die oudste inwoners, sê hy moet nog sy nommer twee buite in ’n gat gaan doen. “Ek sal baie bly wees as ons ook ’n toilet kan kry,” sê Diamond. Yolandi Hopp het heel ingenome na die nuwe waterkraan gehol. Sy sê sy soek ’n foto van haar by hulle nuutste bate. “Ek is net soos die ander mense bly oor die kraan. “Tot onlangs moes ons nog in die dorp water gaan koop of by mense water gaan bedel,” vertel Hopp. Elsabé van Wyk sê dit is vir haar ’n riem onder die hart om die kraan nogal baie naby haar shack te hê. “Ek hoef glad nie meer so ver te stap vir water nie. Kyk, die kraan is sommer hier naby my,” spog sy. Inwoners is dankbaar vir alles wat hulle kry. Hulle bedank die Langeberg-munisipaliteit, wat hulle karige lewe met lopende water ’n bietjie makliker gemaak het.