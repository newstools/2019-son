EN DAAR moet die reeds vuisvoos verbruiker wéér vir Eskom se sondes opdok. Die Nasionale Energiereguleerder van Suid-Afrika (Nersa) het aangekondig dat hy ’n tariefverhoging in die prys van elektrisiteit van 9,4% aan Eskom gaan toestaan. Dié verhoging gaan in Junie in werking tree. Nie net moet Suid-Afrikaners reeds meer opdok vir petrol nie, maar hulle gaan eersdaags ook hul hande nóg dieper in die sak moet steek om die ligte in hul eie huise aan te hou. Nie almal in die land is impressed met die belastingbetaler-meevallertjie wat Eskom te beurt geval het nie, en met reg. Die Suid-Afrikaanse Vereniging vir Plaaslike Regerings (Salga) het reeds gesê dié verhoging gaan munisipaliteite nog meer in die skuld druk. Munisipaliteite sukkel al klaar om kop bo water te hou weens ’n gesukkel om gelde vir dienste gelewer van die publiek in te vorder, moan Salga. Eskom is rot en kaal besteel, en die verbruiker se finansiële skoensole is al deurgeloop. Sekerlik is dit tyd dat daar na ander maniere gekyk moet word om Eskom te red (as dit ooit nog moontlik is om dié elektrisiteitsramp te red), as om elke keer na die verbruiker te hardloop. Veels te dikwels moet ons boet vir onderduimse besluite wat in die boardroom geneem word. Soos reeds tydens die staatskaping-verhore afgelei kan word, was Eskom diep in die bed besig met die Guptas. Hierdie broers het intussen landuit gevlug en sit heel cosy in hul mansions in Dubai, terwyl ons nou moet help om die kastaiings uit die vuur te krap. Dít terwyl Eskom en sy onvermoë om homself reg te ruk, aan ons almal se gatte begin krap. Dit is net ’n kwessie van tyd voordat belastingbetalers hul spiere gaan bult en gaan besef hulle het meer krag as wat Eskom ooit sal kan opwek.