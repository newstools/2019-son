GARDENS se rugbyspan kry weer ’n kans om op sy tuisveld sy Gold Cup-rekening te open. Die Groentruie kom môre in Uitenhage se Derrick Ferreira-stadion teen College Rovers te staan. Alles dui daarop dat dit ’n baie mededingende wedstryd sal wees, want daar is op die oog af min tussen dié twee spanne te kies. Misleidend Gardens kan sy tuisveldvoordeel gebruik, en die feit uitbuit dat College Rovers van KwaZulu-Natal na Uitenhage moet reis, om dié slag die wa deur die drif trek. Sulke vergelykings kan misleidend wees, maar in ’n onlangse friendly het Rovers die span van Secunda met 12-10 geklop. Die afgelope Saterdag in Uitenhage het Secunda baie hard gewerk om Gardens met 19-14 te klop. Op dié wedstryde geoordeel behoort Gardens nie vir Rovers terug te staan nie en kan ’n interessante krag­meting verwag word. Die eindstryd van die Oos-Kaap se Super12-klubreeks word môre op Kemsley Park in Port Elizabeth gespeel. Polisie sal as die wenner gekroon word, maar die vraag is: Watter span – PE Polisie of Oos-Londen Polisie? Getap PE Polisie moes Saterdag baie hard werk om Progress in bykomende tyd met 34-32 (27-27) in die een halfeindstryd te klop. Dié harde stryd sou baie van die PE Bobbies se kragte getap het, maar hulle het wel die tuisveldvoordeel om nou in hul guns te laat werk. OL Polisie moes self hard werk om Star of Hope­ in Uitenhage met 17-10 te troef en moet vir die tweede agtereenvolgende naweek reis om ’n uitspeelwedstryd aan te durf. Dit maak ’n sege vir die besoekers baie moeilik. Die tuisspan het ’n gulde kans om die reeks te wen. ’n Taai stryd word nogtans verwag.