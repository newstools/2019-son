KWOTAS! Of dié woord ’n vloekwoord is, hang natuurlik af van watter kant van die lyn jy sit in die veranderde Suid-Afrikaanse samelewing. Vir talle is kwotas soos ’n halleluja vir diegene wat net ’n geleentheid soek om sy of haar talent ten toon te stel. Die besluit van die vakbond Solidariteit om die minister van sport en ontspanning, Tokozile Xasa, se transformasiehandves ten opsigte van raskwotas in sport hof toe te sleep, is betreurenswaardig. Kwotas was en is nie deel van ’n permanente instelling nie. Dit is bloot ingestel om in die korttermyn transformasie aan te hits. Kwotas en transformasie kan nie geskei word nie. Kwotas is deel van transformasie. Dit is hiér waar Solidariteit geen voet het om op te staan nie. Ek is nie gemaklik met die konsep van kwotas nie. Dit is en was nooit bedoel om ’n permanente instelling te wees nie. Maar in die konteks van die historiese agtergrond van waar ons kom, is dit in die korttermyn ’n euwel waarmee ons moet saamleef. Dit wil voorkom asof Solidariteit en sy volgelinge vergeet het dat ons uit ’n beleid van apartheid kom. Die apartheidsbeleid was deel van die land se grondwet. Wit mense het onder dié wet toegang tot beter onderwys en werksgeleenthede geniet – en beter sportgeriewe. Terloops, sekere van dié wette is steeds in plek. Ja, ’n volle 25 jaar ná eenwording. Gaan kyk gerus hoe die blink en posh skole wat gedurende apartheid voordeel geniet het, steeds gedy. Geen wonder 99% van die land se sportsterre word steeds deur dié bevoordeelde skole gekweek nie. Hier lê die probleem, Solidariteit. Ek sou dink die organisasie wat hom as ’n kampvegter vir gelykheid voorhou, behoort eerder die regering te nader en te konfronteer oor die swak geriewe by veral township-skole. Swak sportgeriewe en ’n gebrek aan afrigters is aan die orde van die dag. Sommige van die skole het nie eens ’n sportveld nie. Die einste Solidariteit moet eerder die Suid-Afrikaanse Rugbyunie (Saru) hof toe sleep vir sy swak rekord van transformasie. Solidariteit is in my opinie opportunisties en selektief en sy aksies laat ’n wrang smaak van rassisme agter. Dit is korrek. Die einste regering doen steeds nie genoeg om sportontwikkeling aan te jaag nie. Die skolesportbeleid is ’n mislukking. Hier lê die probleem. En dít is waaroor Solidariteit die regering moet aanvat. Wat hy tans doen, lyk maar redelik selektief en rassisties. Dit lyk dan asof hy gekant is teen transformasie. Ek is bly die minister van sport, Tokozile Xasa, veg terug oor die kwota-kwessie. Sy word ondersteun deur Saru, Krieket Suid-Afrika (KSA), Atletiek Suid-Afrika (ASA), Saskok en Netbal SA (NSA). Dit is een ding om jou reg uit te oefen, maar die vraag wat gevra moet word, is: As die hof in Solidariteit se guns sou besluit, sal dit transformasie bevorder of sal dit die mense van ons land polariseer?