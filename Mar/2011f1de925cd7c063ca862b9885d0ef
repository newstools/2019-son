WATTER een van die Chilli Boys se Manzini’s sal vandag in die Sisa Duka­she-stadion die truuk kan doen teen SuperSport United? Chippa se breier, Clinton Larsen, is op soek na sy sewende agtereenvolgende onoorwonne uitslag, maar sal die gevaar­like SuperSport moet stuit om dit te behaal. Volgens Larsen het hy twee doelskieters elk met unieke eienskappe wat SuperSport se verdediging kan klop. “Rhulani Manzini het heelweek geoefen nadat ons hom laas week laat rus het teen Golden Arrows. Hy het toe ’n klein besering gehad, maar hy is nou reg. So, hy is ’n moontlikheid, maar so ook Lerato Manzini,” sê hy. Lerato het die gelykmaker in die vorige wedstryd teen Arrows aangeteken. So, hy is ook op dreef. “Ek dink altyd die speler wat doele aanteken, is die een wat gekies moet word, maar ons sal moet sien wat ons op die dag nodig het. “Rhulani is sterk en het ’n gevaarlike skopvoet. Lerato is weer dodelik in die boks. Dit sal moeilik wees om te kies.” Larsen sê die een ding wat nie kan verander nie, is die span se verdedigingstelsels. Chippa het sover onder Larsen nog net twee doele in ses stryde afgestaan. “As ons enige kans staan om vandag te wen, moet ons verdedig soos in die vorige wedstryde. “Al wil ons wen, kan ons nie bekostig om nie ten minste een punt te kry nie. Ek het voorheen gesê alle punte help, veral as ons nie geklop word nie.” Chippa sit tans weer in die 14de plek, net een punt weg van die relegasiesone. Dis nadat Baroka FC ver­lede week met SuperSport afgereken het met 2-1.