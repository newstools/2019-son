’N GESIN is in sak en as nadat hulle van ’n plaas weggejaag is waarop die pa 38 jaar lank gewoon het. Zonwabile Alfred May (58), wat 28 jaar vir Windmeul Kelder gewerk het, en sy gesin is Dinsdagoggend deur die polisie en sekuriteit van die plaas afgesit. Die gesin van tien moet nou met al hulle huisraad langs die R44-pad vertoef. Vier van die gesin se kinders gaan nog skool en dis vir die May-egpaar ’n baie groot bekommernis. Grootpad Dis ’n skokprentjie wat mens begroet om die gesin so langs die groot pad aan te tref met swart sakke en houtkiste wat alles in die wind en weer om hulle staan. Al hulle besittings is verwyder en sonder seremonie daar langs die pad gedump in ooreenstemming met ’n hofbevel wat Windmeul Kelders van die grondeisehof verkry het. Gister by Son se besoek het die gesin nie water of kos gehad nie. Die Drakenstein-munisipaliteit het wel die vorige aand water en kos vir die gesin kom gee. Hulle het met al hulle besittings net daar in die son gesit terwyl ’n groep ondersteuners van die Women on Farms-projek voor die plaas se hek betoog. Sweetness May (54), sê die polisie het Dinsdagoggend net ingestap en ’n brief oorhandig om te sê hulle moet nou uit. “Dis nou net klaar so,” was die woorde van die polisie volgens May. Zonwabile is in 2008 afgedank en het steeds op die grond aangebly. Jonathan Marthinus, die waarnemende uitvoerende direkteur van gemeenskapsdienste by die Drakenstein- munisipaliteit, sê hulle was bewus daarvan dat die uitsettingsbevel toegestaan is, maar nie van die uitvoer van die bevel deur die balju nie. Die munisipaliteit het intussen tydelike verblyf in New Orleans Park aan die gesin aangebied – tot Maandag 1 April. “Die uitgesette gesin het egter dié verblyf geweier,” voeg Marthinus by. Son het probeer kontak maak met Windmeul Kelders. Ná talle probeerslae kon die eienaar nie in die hande gekry word vir kommentaar nie. Hy sê die plaaseienaar het ’n uitsettingsbevel by die grondeisehof in Randburg gekry. “Sover dit CSAAWU betref, is dié ’n onwettige uitsetting, al het die company ons die uitsettingsbevel gewys. Dit kan net nie wettig wees om mense langs die pad te gooi nie – en beslis nie mense wat vir so lank op die plaas gewoon het nie.” Bedroef Billy Claasen, uitvoerende direkteur van die Rural and Farmworkers Development Organisation, sê hy is bedroef oor die voorval. Claasen sê: “Die uitsettingsbevel het nie eens voorsiening gemaak vir alternatiewe akkommodasie nie. “Verder laat die stelsel en regering ons mense erg in die steek. Ons doen ’n beroep op pres. Cyril Ramaphosa om onmiddellik ’n moratorium op alle uitsettings te sit.” 