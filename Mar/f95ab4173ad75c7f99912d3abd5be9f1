DIE Baaise Northerns is die naweek ’n groot knou toegedien toe een van sy staatmaker crime fight­ers Vrydagaand doodgeskiet is. Sy gesin het gesê sy lewe is kortgeknip nadat vyf bullets sy liggaam deurboor het. Billy en sy vrou, Sharon, het twee jaar gelede Lance, hul seun, ook aan ’n skietdood afgestaan. ’n Hartseer Sharon het gister gesê Vrydagaand kort nadat Billy uit die werk gekom het, het hy saam met sy broer vir hulle suster in Harlequinstraat gaan kuier. ’n Uur later – toe Billy en sy broer op pad terug huis toe was – het sy sowat sewe skote gehoor. Sharon het gesê sekondes later het Billy se broer histeries aan haar huis se sekuriteitshek geruk en pluk en haar drie keer op die naam geroep. Sy het hom onmiddellik gevra waar Billy is. Sharon het gesê dis tóé dat Billy se broer gesê het sy moet Billy op sy selfoon bel om te check of hy oukei is. Volgens Sharon het sy Billy gebel, maar sy selfoon het net gelui. Candice, Billy se dogter, het gesê kort nadat die skote geklap het, het haar antie haar gebel en gevra of haar pa en sy broer safe is, want hulle is so pas weg van haar huis af. Candice woon ’n paar huise van haar ouerhuis. Sharon het vertel kort hierna het Phillip, Billy se swaer, histeries van buite na hulle geroep en gesê Billy is geskiet en is dalk dood. Volgens Sharon is Billy twee strate van hulle huis af geskiet. Sharon het gesê toe hulle op die moordtoneel aankom, was Billy se oë half oop. Sy het dit toegemaak. Billy het op sy rug op ’n vlakkie gelê. Paramedics het hom op die toneel dood verklaar. Volgens Candice was haar pa se selfoon en bankkaarte nog by hom toe hulle op hom afkom. Sy het gesê soos hulle verstaan het haar pa sy broer aangesê om vooruit huis toe te hardloop toe die eerste skoot geklap het. Candice sê: “Niemand deserve om so te sterf nie.” Kol. Priscilla Naidu, ’n polisiewoordvoerder, het gesê Kleinhans het veelvuldige skietwonde opgedoen en het op die toneel aan sy wonde beswyk. Volgens haar ondersoek die polisie die voorval.