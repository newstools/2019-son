DIT is tyd vir die Proteas se kolwers om nou daai groot kolfbeurte vir Suid-Afrika se krieketspan uit te stal. Die Proteas het vir meer as een rede emmers vol lopies van Reeza Hendricks, Rassie van der Dussen en David Miller nodig. Dié trio sal oorgehaal wees om Sri Lanka se boulers vandag op Kingsmead in Durban in die derde eendaagse wedstryd te kasty. Die Proteas het wel die eerste twee wedstryde maklik gewen, maar het veels te swaar op Quinton de Kock en die kaptein, Faf du Plessis, vir genoeg lopies gesteun. Du Plessis is in sy skik met die boulwerk, maar erken die kolfwerk sal moet verbeter. As die Proteas die reeks met nóg ’n sege wil beklink, sal ’n groter spanpoging met die kolf nodig wees. Suid-Afrika se kolfafrigter, Dale Benkenstein, sal met die oog op die naderende Wêreldbekertoernooi ook wil sien dat daar nie net op ’n paar kolwers vertrou kan word om vir genoeg lopies te sorg nie. Verder sal ’n groot beurt veral vir Hendricks en Van der Dussen baie beteken om hul plekke in die Wêreldbekergroep te verseker. Die Proteas se groep word ná vandag se wedstryd vir die laaste twee wedstryde hersien. Aiden Markram en Hashim Amla sal dan deur die keurders nadergetrek word om hul slag te wys. Tussen Hendricks, Van der Dussen, Markram en Amla sal minstens een kolwer nie saam na die Wêreldbekertoernooi kan gaan nie. Die Wêreldbeker is vir eers nie in die gedagtes van Sri Lanka se kaptein, Lasith Malinga, nie. Hy besef maar alte goed sy manne sal hul sokkies moet optrek om die reeks te red. “Die tyd vir praat is verby. “Ons moet die kanse wat in die wedstryd opduik, deeglik benut as ons mededingend wil wees.” Begintyd: 10:00. TV: SS 2 en SABC 3.