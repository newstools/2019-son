AL MINDER jong mense stel belang daarin om die ANC-jeugliga (ANCYL­) te join. Dít was een van die be­sprekingspunte op ’n onlangse vergadering van die jeugliga se uitvoerende streekskomitee in die Nelson Mandelabaai. Die komitee het toe nabetragting gedoen oor die werk wat hy verrig het. Hy het ook die welslae wat hy behaal en uitdagings wat hy getrotseer het, bekyk. Daar is bevind dat jong mense al hoe minder belangstel daarin om aan programme deel te neem of om hulle by die organisasie aan te sluit. Die komitee het daarom besluit dat sy lede dringend moet ingryp. Fokus Die komitee sê: “Die lede is dit eens dat die organisasie jong mense dringend praktiese programme moet bied. “Dit moet programme wees wat sal fokus op aangeleent­hede wat jong mense in alle sektore raak.” Een van die vernaamste kwessies wat genoem is, is die baie moorde onder jong mense in die Nelson Mandelabaai-metro, hoofsaaklik weens skiet­voorvalle. Die komitee sê: “Baie slag­offers in die Metro word doodgeskiet of gewond, en dit bekommer die ANCYL. “Nie net volwassenes nie, maar ook meer jong mense moet betrek word by die stryd om geweldpleging met vuur­wapens in ons gemeenskappe te beveg. “Dis belangrik dat jong mense­ self die leiding neem om hulself te bevry en te beveilig. “Die komitee ag dit dus ’n noodsaaklikheid om dringend programme te ontwikkel en aan te bied. Strategie “Met dié programme sal jong mense politieke opvoeding en bewusmaking gebied word. “Die ANCYL het ook besluit om nou saam te werk met wets­toepassers om die hoë misdaadsyfer in die Metro, veral dié wat vuurwapens betrek, te laat afneem. “Ons doen ook ’n beroep op instellings om saam te werk sodat ons ’n strategie kan uitwerk waarmee ons misdaad in die gemeenskappe doeltreffend kan beveg. “Die komitee werk tans aan ’n program waarmee hy hoop om die jeugliga in die provinsie, en veral in die streek, te laat herleef. “Die komitee het ook besluit om nóg ’n aksieprogram op 7 April bekend te stel, en dit sal fokus op die verkiesings.”