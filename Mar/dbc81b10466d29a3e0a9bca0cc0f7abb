TIEN mense is Vrydag beseer toe ’n taxi op Jakes Gerwelweg in Bonteheuwel gerol het. By die aankoms van ER24-paramedici en ander nooddienswerkers het hulle die taxi langs die pad met sy wiele in die lug aangetref. Die passasiers het toe al uitgeklim en het oral naby die taxi rondgesit. Die paramedici het die beseerdes ondersoek en bevind hul beserings wissel van lig tot matig. Gelukkig was daar geen ernstige beserings nie en niemand is dood nie. Die mense se beserings is behandel en hulle is na naby­geleë hospitale vervoer vir verdere behandeling. Die plaaslike owerhede was op die toneel om die voorval deeglik te ondersoek.