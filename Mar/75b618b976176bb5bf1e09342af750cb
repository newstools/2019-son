BAFANA Bafana sit met ’n goalie-kopseer voor hulle belangrike Afrikabeker-kwalifiseringswedstryd teen Libië. Dié kragmeting word in Sfax in Tunisië gespeel weens die huidige onrus in Libië. Stuart Baxter, afrigter, en sy Bafana Bafana-troepe kort net ’n gelykop uitslag om hulle plek in die finals in Egipte te verseker. Die toernooi vind in Junie en Julie plaas. Dis veral Bafana Bafana se doelwagter-afrigter, André Arendse, wat uitgewys het Bafana Bafana se tegniese span sit met ietwat van ’n kopseer voor Sondag se stryd in Sfax. Met Itumeleng Khune uit met ’n besering, val die kollig op SuperSport Unit­ed se Ronwen Williams en Darren Keet van Orlando Pirates. Kaizer Chiefs se Bruce Bavuma is ook in die prentjie, maar sal te onervare wees vir dié wedstryd. Arendse reken ál drie goalies is goed op dreef en dis moeilik om te besluit watter van die drie die groen lig moet kry. “Ek glo dis een van die moeilikste besluite wat geneem moet word as ’n tegniese span, want Wil­liams sowel as Keet lewer goeie spel en dis moeilik,” het die Kapenaar gesê. “Albei verdien om te speel, maar ons kan net een kies. Vaardighede “Bruce is ook geen vreemdeling in die kamp nie en hy is ook hier op meriete. “Ons ken ons sterk punte en is bewus daarvan dat Ronwen goed is met long range shots en one-on-one situasies. “Terwyl Darren die voordeel het wanneer dit by sy vaardighede in die lug kom, weet jy.” Volgens Arendse gaan daar in die laaste oefensessies kwaai op die goalies gefokus word. “Ons sal teen Vrydag (vandag) weet wie vir seker die plek in die beginspan sal kry,” het Arendse af­gesluit. Bafana is ook alte bewus van die bedreiging wat Libië inhou nadat dié hom behoorlik laat sweet het in die eerste been in September in Durban. Laas jaar se wedstryd in Durban het gelykop geëindig.