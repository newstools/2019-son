’N GEWILDE nurse is onlangs te ruste gelê te midde van trane en rou snikke. Priscilla “Illapop” Anthony (37), ’n verpleegkundige, het vermoedelik vroeër haar selfdood gekies deur ’n oordosis pille te drink. Die tragedie het hom ’n week gelede by Harmony Estate, Springbok, afgespeel. Daarna is Anthony se lyk by haar flat gevind. Geen rede is nog bekend waarom sy dit gedoen het nie. Dit is wel bekend dat sy op medikasie was. Op 1 Februarie het sy nog aan ’n buurman op Facebook vertel dat sy nooit “unhappy” is nie. Dit was nadat dié buurman lekker langarm-musiek gespeel het. Hy het anoniem ná die tragiese voorval vertel dat hy haar nie eintlik goed geken het nie. “In die verbygaan het ons mekaar net gegroet. Ná die min kere wat ons bymekaar was, kan ek egter niks negatiefs van haar sê nie.” Op 26 Desember het sy die volgende in die sosiale media geplaas: “Lewensverhaal: Soms moet ’n mens meer gee as wat jy ontvang. Soms moet jy dit maar so aanvaar, sodat jy kan oorleef en beter kan ontvang. Soms moet jy in die lewe dit wat blyk jou vreugde te wees, prysgee vir iets baie meer werd as wat jy ooit sou verwag het. Die punt is, moenie met jouself worstel nie, los dit liewer en laat alles in die hande van God.” Sy het in Springbok by die Dr. Izak van Niekerk Hospitaal gewerk. Haar oud-kollegas het haar bestempel as hardwerkend, vriendelik en ’n aanwins vir die mediese professie. Plaaslike inwoners het vertel dat sy een van die beste kraamsusters was. Volgens hulle was dit ’n plesier om deur haar behandel te word. Iemand het genoem sy was enig in haar soort met ’n baie pragtige hart.