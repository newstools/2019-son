IN ’N massiewe terugslag vir die Bulls is daar gister op Loftus Versfeld bekend gemaak Lood de Jager se seisoen is verby. Sy kanse om Suid-Afrika later vanjaar in die Wêreldbeker-toernooi te verteenwoordig, hang ook aan ’n dun draadjie. Daar is aanvanklik verwag dat De Jager, wat skitterend op dreef is, net twee weke op die kantlyn sou wees nadat sy skouer die vorige naweek teen die Jaguares in Buenos Aires beseer is. Geopereer Die besering is heelwat erger as wat aanvanklik vermoed is, het Alfons Meyer, uitvoerende hoof van die Blou Bulle Maatskappy (BBM), gister aan Netwerk24 bevestig. De Jager word vandeesweek nog geopereer. Die Bulls gaan hom baie mis. Hy het in sy twee wedstryde gewys hy gaan ’n skitterende kaptein word. Boonop het hy van vooraf gelei met sy skitterende lynstaanspel en aggressiewe stormlopies. Ook die Springbok-breier, Rassie Erasmus, hou asem op oor De Jager se beskikbaarheid. Op huidige spelpeil moes hy ’n seker keuse vir die Wêreldbeker-toernooi gewees het. Die Bulls se spandokter, Herman Rossouw, sê De Jager se hersteltyd behoort vier maande te wees. Hy glo daar is nog ’n kans dat De Jager reg sal wees. Met RG Snyman boonop nog drie weke op die kantlyn, lyk die Bulls se diepte op slot effens dun.