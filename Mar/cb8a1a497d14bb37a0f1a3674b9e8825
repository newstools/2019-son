SY KAN nie eens meer onthou wanneer laas sy haar ma gesien het nie. Die trane dam in die 10-jarige dogtertjie se oë op as sy uitgevra word oor haar verlange. Sy en haar jonger sussie en boetie het hulle ma amper twee jaar laas gesien. Die drie was in pleegsorg en het hulle ma net vakansietye gesien. Selina Balie (28) van Uitsig, naby Ravensmead, se familie het haar amper twee jaar laas gesien. Balie, wat volgens haar familie ’n tikkop is, is in 2017 laas by haar pa se begrafnis gesien. Kort daarna het sy verdwyn. Haar suster, Claudine, sê hulle is siek van kommer. Skarrel “Selina het ná haar pa se dood baie stil geraak, maar sy het nooit genoem dat sy die pad gaan vat nie,” verduidelik Balie. “Ons het al orals na haar gesoek, van Parow tot in Bothasig. Die ouens wat altyd loop en skarrel, sê hulle sien haar op sekere plekke, maar as ons daar gaan soek, is sy nêrens te vind nie.” Volgens Claudine sukkel haar suster se drie kinders om met hulle ma se verdwyning te cope. Dié kroos is 10, 6 en 3 jaar oud. “Dit is veral die oudste een wat dit baie swaar vat en haar skoolwerk ly daaronder,” vertel Claudine. “Die jongste een was nog maar ’n baba toe Selina weggeraak het en ek weet sy sou nie net geloop het sonder om te dink wat dit aan die kinders sou doen nie. “Ons wil net hê Selina moet weet ons is lief vir haar en sy moet geen oomblik dink dat ons haar nie soek nie.” Selina se niggie Eudistine Hartnick (27) sê Selina het voor haar verdwyning by ’n antie van hulle gebly. “Selina se kop het altyd van die tik uitgehaak, maar sy het nog nooit só lank weggebly nie,” vertel sy. “Ons wil graag net weet waar sy is, en of sy veilig is.”