SUURBRAAK. – Drie laities van dié dorp in die Overberg word nou in ’n skinderstorie as moordenaars uitgekryt ná ’n ander laitie se bogpraatjies. Die arme klonkies, wat net sewe en ag jaar oud is, moet nou berading kry oor hulle in hulle klein gemeenskap verdink en bespot word. Die kids en hulle ouers worry verder dat hulle kan seerkry oor die wolhaarstories wat oral vertel word. Die storie het laas week die ronde begin doen dat die snuiters ’n moord gepleeg het. Maar Naven Braaf, Ewaldt Fredericks en Regan September kan nie glo wat hulle nou getref het nie. Dewaldt Fredericks, die derra van Ewaldt, sê: “Alles het begin toe die drie kinders verlede week ons beeste op ’n oop stuk veld gaan haal het. “Terwyl hulle onderweg huis toe was, het ’n ander kind glo gesê daar lê ’n lyk in die veld waar die beeste gewei het.” Volgens Dewaldt het die klong wat dié goeters kwytgeraak het, gesê hy het gesien hoe die drie seuns iemand vermoor. In hierdie stadium weet niemand wie die onhebbelike gladdebek-outjie is nie. “Ek was teen die grond geslaan toe die nuus by my en die ander ouers uitkom.” Die pa sê toe hy die kinders oor die beweerde moord uitvra, was hulle ook verbaas en het ontken dat hulle van so iets weet. Volgens Dewaldt is die kinders die next dag skool toe. Dit het nie gehelp dat die polisie daar opgedaag het om die drie te ondervra terwyl ander skoolkinders en selfs van die onnies toekyk nie. Geken Dewaldt sê sy seun het in trane by die huis aangekom. Hy vaar uit: “Tot vandag was die polisie nooit by my huis of die ander ouers om ons in te lig hieroor nie.” Dewaldt kla ook dat die hoof die ouers nie in die saak geken het nie. Hy vra erg beswaard: “Wie gee hom toestemming dat die polisie onse kinders sonder ons toestemming mag ondervra – en dít nogal vir ’n moord wat nooit plaasgevind het nie?” Hy meen die skade is gedaan en sal nie weggaan nie. Hy is net moerig oor die bespotting en slegte kyke wat die kinders nou kry. Kapt. Malcolm Pojie, polisiewoordvoerder, trek ook sy skouers op oor enige moord wat verlede week gepleeg is. Pojie sê: “Van verlede week tot nou is daar geen klag van enige moord van enige aard aangemeld nie.” Hy sê ook die cops het gaan kyk waar die kinders die beeste gaan haal het, maar daar was geen lyk in sig nie.