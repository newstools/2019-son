DIE Oos-Kaap, veral die Nelson Mandelabaai, het die meeste gevalle van middelweerstandige tuberkulose (DR-TB) in die land. Dié tipe TB is ’n aansteek­like siekte wat ontwikkel wanneer die pasiënt ’n weerstand teen medikasie opbou. Maar daar is nou hoop. Danksy die program BEAT Tuberculosis, wat Woensdag by die Empilweni-TB-hospitaal in New Brighton in die Baai bekend gestel is, kan lyers aan DR-TB nou nuwe medikasie as deel van ’n proeflopie gebruik. Die Wits Health Consor­tium (WHC) se Clinical HIV Research Unit (CHRU) het dit geïmplementeer. Die Amerikaanse agentskap vir internasionale ontwikkeling (USAid) finansier die Baaise program. Altesaam 400 pasiënte gaan by die program ingeskryf word en die resultate sal oor vyf jaar beskikbaar wees. Die inisiatief begin in Mei en beloop R125 miljoen. Die nuwe medikasie bestaan uit Bedaquiline Delaminid, Linezolid en Levoflo­xacin. Dit het ’n korter behandel-tydperk (ses maande) as die vorige medikasie (tot 11 maande) en het heelwat minder newe-effekte. Die inspuiting het gehoorverlies veroorsaak, maar die pille is ’n nuwe en beter uitweg. Dr. Francesca Conradie, die hoofnavorser van die trial, sê Suid-Afrika is die land met die vierde meeste gevalle van TB in die wêreld. Conradie voeg by vroeër jare het die uitslae van die toets om vas te stel of ’n persoon TB het, vier tot ses weke geneem en vandag neem dit twee uur. “Ons het altyd pasiënte geïnstitusionaliseer, maar het intussen behandeling ge­desentraliseer sodat die behandeling nader aan die mense se huise kan wees. “Die Oos-Kaap het meer TB-gevalle as ál die ander provinsies saam.” John Groarke, die direkteur van USAid se missie in suidelike Afrika, sê Amerika werk hard om TB hok te slaan en het al 45 miljoen lewens gered. “In 2017 is sowat 16 000 nuwe gevalle van TB in Suid-Afrika aangemeld. “Dit gaan hand aan hand met armoede en MIV,” verduidelik Groarke. Dr. Norbert Ndjeka van die nasionale departement van gesondheid se DR-TB-direktoraat, sê Suid-Afrika is die eerste land wat nie meer inspuitings vir DR-TB gebruik nie. Navorsingseenheid “ ’n Landwye kliniek-komitee is gestig en sal gesondheidswerkers raadgee, onder meer oor hoe om TB-pasiënte te behandel,” verduidelik dr. Ndjeka. By die Empilweni-TB-hospitaal is die Isango Lethemba-navorsingseenheid geskep. Top-notch tegnologie word gebruik omdat gesondheidswerkers daagliks met TB in aanraking kom en pasiënte mekaar met verskillende TB-variëteite kan aansteek.Die sentrum maak gebruik van God’s Infection Control en in die gebou is daar air bricks en hoë vensters vir lugsirkulasie.