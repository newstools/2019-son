JÜRGEN Klopp is nie van plan om soos ’n volstruis sy kop in die sand te steek oor ’n naelbyt-einde in die Engelse Premierliga nie. Die Liverpool-bestuurder raak eerder opgewonde daaroor, soos ’n laitie wat vir die eerste keer by ’n lekkergoedwinkel instap. En al het sy Reds Sondag ’n moeilike taak teen Tottenham Hotspur, is die Duitser oorgehaal om die beste van sy spelers te sien. Onderbrekings “Dit is waaroor ons vir ’n lang tyd al praat – dis hoe ’n seisoen moet wees, waar jy ’n grondslag moet skep vir die laaste weke. “Van hier af is daar nie meer onderbrekings nie. “Dis net wedstryd ná wedstryd en elkeen is net so belangrik soos die vorige een. “Ons het tot dusver ’n goeie basis vir onsself geskep en nou moet ons gaan munt slaan daaruit,” het Klopp aan Liverpool se website gesê.