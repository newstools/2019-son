DIE lyk van ’n sesjarige meisie van Elim is gister in die bosse gevind nadat sy vir net een dag vermis was. Kapt. FC van Wyk, ’n polisiewoordvoerder, sê Delvina Europa is Sondag laas gesien. Volgens ’n voorlopige polisie-ondersoek is sy verkrag en toe vermoor. “Luidens berigte is sy saam met ’n persoon gesien toe hulle na die bosse geloop het. Die polisie en ’n soekgeselskap uit die gemeenskap het toe na haar begin soek.” Die graad 1-leerder van die Elim Morawiese Primêre Skool is eers Maandagaand as vermis aangemeld, sê Van Wyk. Bevrees “ ’n Saak van moord en verkragting is geopen. Ons forensiese span is besig om die toneel te fynkam vir leidrade.” Europa se dood het soos ’n veldbrand deur die sendingdorpie versprei. Mense is nou bevrees dat hulle kinders ook slagoffers kan word. Die polisie het reeds ’n man (35) ingeneem vir ondervraging. Dis nog onbekend of hy familie van die kind is. Europa se ouers was gister nog doenig met verklarings by die polisie en kon teen druktyd nie bereik word nie.