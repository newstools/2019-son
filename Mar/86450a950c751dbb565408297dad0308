’N ONBEKENDE man is glo onthoof toe ’n trein hom getref het. Die ongeluk tussen die Heathfield- en Retreat-stasie het Maandag omstreeks 16:15 gebeur. Volgens Riana Scott, ’n Metrorail-woordvoerder, was die Rapid Rail Response Unit eerste op die toneel. “Luidens berigte het die man die spoorlyn onwettig oorgesteek.” Scott sê die ongeluk het veroorsaak dat die spoorlyn in albei rigtings gesluit moes word totdat die polisie hulle ondersoek van die toneel kon afhandel. “Een lyn is heropen om treine deur te laat en die ander lyn is 19:00 heropen,” verduidelik Scott. Sy voeg by dat ’n inquest docket by die Kirstenhof-polisiestasie geopen is. Kapt. FC van Wyk, ’n polisiewoordvoerder, bevestig ’n trein het ’n man doodgery. Hy sê die identiteit van die slagoffer is nog nie bevestig nie. “Enige een wat die voorval gesien het, word gevra om vorentoe te kom om ’n getuieverklaring aan speurders van die Kirstenhof-polisiestasie te gee,” sê Van Wyk.