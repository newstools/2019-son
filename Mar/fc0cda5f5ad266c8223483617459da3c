RASSIE Erasmus glo hy kan die teiken behaal om vanjaar 50% swart spelers na die World Cup in Japan te vat. Die Springbokbreier het Maandag en gister sy eerste Springbokbelyningskamp in die Moederstad aangebied. Dis met 10 spelers by ’n hotel in Nuweland gehou. Erasmus het die media gister op ’n konferensie toegespreek. Hy het onder meer sy doelwitte vir transfor­masie uitgestippel. Beheer Hy het gesê: “Daar is ’n paar dinge wat ons goed gedoen het met geleenthede wat ons laas jaar vir sekere spelers geskep het. “ ’n Ou soos Aphiwe (Dya­ntyi) het deurgekom en is as Wêreldrugby se jong speler van die jaar aangewys.” Rassie het erken al het hulle nie laas jaar hul teiken van 45% bereik nie, glo hy daar is genoeg positiewe dinge wat hy kan vat ná sy eerste jaar in beheer van die Springbokspan. “Ja, ons het nie laas jaar ons doelwit van 45% bereik nie en vanjaar is dit 50% “Ons moet dit egter duidelik stel: 50% is die gemiddelde wat ons vir die jaar moet handhaaf. Dit verwys na die 23 spelers wat op ’n gegewe dag die veld vat. “Daar is 31 spelers wat World Cup toe gaan. “Dit beteken nie dat ons 15 en ’n half swart spelers moet saamvat na die toernooi nie,” het hy gejoke. “Ek glo ons het spelers laas jaar genoeg exposure gegee om daardie doelwit te behaal. “Mense verwag dalk dat ons 16 swart spelers moet kies. Ons kies dalk net 13, 12 of dalk 17 swart spelers. “Alles gaan afhang van die peil wat die spelers handhaaf. “Dít is waarom ons laas jaar in toetse met sekere spelers moes eksperimenteer. Ons het vanjaar ’n groter groep spelers om van te kies. “Daar kan na die Sharks as ’n voorbeeld gekyk word. “Spelers soos Aphelele Fassi, S’bu Nkosi, Makazole Mapimpi en Lukhanyo Am het deurgekom.” Erasmus dink die regte uitdaging gaan kom as spelers beserings opdoen. Hy glo steeds die poel swart spelers is groot genoeg om van te kies. Die coach is redelik seker van 80% van die groep spelers wat hy vir die World Cup wil kies, maar daar is steeds spelers wat met goeie ver­tonings die groep kan haal. “Enige iets kan nog gebeur,” het Erasmus gesê. “’n Speler soos Frans Steyn het in 2007 die deur oopgebreek. “Dalk kom daar nou so ’n speler wat sê: ‘Hier is ek. Ek kan die World Cup vir jou wen.’ ”