DIE Kaapstad-toernooi van sewesrugby se Wêreldreeks gaan in
Desember nog groter wees. Wêreldrugby en die Suid-Afrikaanse Rugbyunie (Saru) het
Woensdag bevestig dat die bekende en gewilde Kaapstadtoernooi nou ook ’n
vrouetoernooi gaan aanbied. Kaapstad bied vir die laaste vyf jaar die manstoernooi aan,
sedert dit vanaf Port Elizabeth verhuis het en gaan tot en met 2023 gasheer wees vir
een van die 10 rondes op die wêreldreeks. Die nuwe vrouetoernooi sal ook tot en met 2023 Kaapstad sy
tuiste noem. Volgens Jurie Roux, Saru se uitvoerende hoof, sal die
vrouetoernooi nou sorg vir ’n massiewe inspuiting om sewesrugby onder vroue in
Suid-Afrika te groei. Dit gaan aan Paul Delport, afrigter van die vrouespan, en sy spelers
die geleentheid gee om aan ’n taai toernooi deel te neem en ook om voor hul vriende en familie te kan speel. Dis iets wat nie sommer gebeur nie. Delport  sê hy is dankbaar vir Wêreldrugby se besluit
om aan Afrika en die Kaap ’n toernooi te gee vir die volgende vier jaar. “Ons sien regtig uit daarna om op ’n hoë vlak te speel. Laas
jaar het ons maar net kans gekry om in die Statebondspele en die
Wêredlbekertoernooi te speel.” Die vrouespan sukkel vir die afgelope paar jaar om ’n
volwaardige terugkeer tot die Wêreldreeks vir vroue te maak, met die span wat
in die onlangse verlede net as genooide span aan die Dubai-toernooi deelgeneem
het. Delport en sy span gaan later vanjaar by die Afrikatoernooi
poog om kwalifikasie vir die kwalifiserende toernooi in Hongkong te verseker. Hulle kon nie laas jaar die Afrikatoernooi wen om in dié jaar se qualifiers vir
’n plek op die wêreldreeks mee te ding nie.