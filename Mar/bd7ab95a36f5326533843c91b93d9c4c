‘ONS is mos nie gediertes om so behandel te word nie.” So kla inwoners van die plaas Haaskraal buite Wellington oor die omstandighede waarin hulle woon. Die ag families (sowat 50 mense) sê hulle is al ag jaar sonder water, elektrisiteit en toiletgeriewe en moet hulle ding in die bos doen. Anneline Williams het jare ge­lede drie van haar kinders in ’n brand verloor toe ’n kers in haar huis omgeval het. Nou, sê sy, leef sy in vrees dat so ’n tragedie haar weer kan tref. “Ons is dan nou weer terug na die kers en elke aand is vir my ’n trauma. “My dogtertjie se hare het vlam gevat toe die kers een aand omgeval het. “Ek slaap maar nou bedags sodat ek snags heelaand kan wakker lê. “Alles kom terug na my ... die verlies van my kinders. Dit breek my hart. Dis nie lekker om so te lewe nie. “My man-hulle het hierdie plaas ryk gewerk en hierdie is die dankie wat ons nou kry.” Die families sê hulle moet nou daagliks sowat 2 km na die Berg­rivier stap om water daar te kry. Die 85-jarige Rebecca Williams, wat 20 jaar op Haaskraal werksaam was, sê dié water is ’n ander kopseer. “Ek is nou op medikasie oor maagkieme wat ek opgedoen het oor die water. Maar wat anders kan ek doen? Struggle “Ek het my al lelik seergemaak van water gaan haal. “Ek het geen pensioenuitbetaling vir my 20 jaar se werk gekry nie en so oud soos ek nou is, struggle ek steeds.” Albertus Bam sê veral winter is vir hulle ’n challenge. “Dit is dan pikdonker en jy moet saam met jou vrou bosse toe stap as sy haar ding wil gaan doen, maak nie saak of dit twee-uur of drie-uur die nag is nie. “As ons loop, loop ons maar altyd met kannetjies rond, altyd op soek na water.” Alvina Abrahams, ’n raadslid van die Drakenstein-munisipaliteit, het haar oor die gesinne ontferm. “Dit is ’n skreiende skande wat hierdie families deurmaak, en hulle word hulle menswaardigheid ontneem.” Abrahams het vasbeslote gesê: “Ek gaan dinge nie so los nie en gaan die Menseregtekommissie nader om die lot van hierdie families te ondersoek.” Haaskraal se eienaar, Naas Engelbrecht, sê die families moet eers hulle feite agtermekaar kry voordat hy kommentaar gaan lewer. Wat dié “feite” is, wou Engelbrecht nie sê nie. Toe Son op Sondag hom gebel het, het Engelbrecht sy selfoon op speaker phone gesit en gesê hy is by sy prokureur. Toe Son op Sondag later weer wou weet wat die feite is wat eers “reggekry” moet word, het Engelbrecht laat weet: “Ek het jou boodskap aangestuur vir al die lede en sal laat weet wat hulle plan van aksie is. Ek het geen besluits reg (sic) in die CC.”