MET hul grys T-hemde met die oorle Zavier Jassen (17) se gesig daarop, het familielede gister die moordsaak in die Baaise landdroshof bygewoon. Dis maar elke keer swaar om haar seun se vermeende killer te sien, sê Carol-Ann Jassen, Zavier se ma. Maar Zavier se familie het onderneem om die hofsaak getrou by te woon totdat geregtigheid vir hulle seun geskied. Neville van Belling is tans in aanhouding. Sy saak is tot 13 Maart uitgestel vir ’n formele borgtog-aansoek. Hy het al verskeie kere in die landdroshof verskyn sedert hy verlede jaar gearresteer is op aanklag van moord, kort ná Zavier se dood. Zavier is op 3 Oktober oorlede toe hy in Sagardweg, Helenvale, naby sy ouerhuis doodgeskiet is. Sebastian Jassen, Zavier se pa, glo nie Van Belling moet borgtog kry nie. “Hy gaan nie bail kry nie. Hy is aangekla van twee moorde en van poging tot moord – hoe kan só ’n mens die voorreg hê om bail te kry? “Kriminele moenie regte hê nie en hulle hoort nie in society nie. Dit is wel beter dat hy nou agter tralies is, want die community is in ’n safer position.” Sebastian sê hulle vrees selfs vir die lewe van hulle oudste seun, Zandré, en dat hy nie regtig vrylik kan rondbeweeg nie. Die DA-premierskandidaat Nqaba Bhanga het ook die hofsaak bygewoon. “Ons as die DA staan agter die familie. Ná my besoek aan hulle huis kort ná die voorval het die storie my hart geraak. “Die polisie moet gefix word. In die Oos-Kaap is daar daagliks meer as 10 moorde en in die land word daar meer as 53 moorde per dag gepleeg. Ons kan nie ’n demokratiese land hê waar die meerderheid van die gemeenskappe, veral coloured gemeenskappe, mense met ge­were vrees nie.” Biskop John Joseph, ’n geestelike leier wat die hofsaak ondersteun, sê dis ’n spirituele probleem. “Kerke moet justice congregations word.” Van Belling het nóg ’n moordsaak teen hom. Hy sal binnekort in die landdroshof verskyn op aanklag van die moord op Shane Williams van Barcelona. Williams se meisie, Cleo Ferreira, sê haar ander helfte is op 30 September 2018 op ’n warm Sondag omstreeks 08:00 voor sy huis doodgeskiet.