DIE skrumskakel Embrose Papier en die slot Eli Snyman is terug in die Bulls se beginspan vir Saterdag se wedstryd teen die Sharks in Durban. Dié twee veranderinge was allerweë verwag ná Saterdag se slagting met 20-56 deur die Chiefs op Loftus Versfeld. Papier neem die plek van ’n ander Springbok, Ivan van Zyl, wat na die plaasvervangerbank skuif. Snyman neem die plek in van Hanro Liebenberg, wat op slot uitgehelp het terwyl Snyman beseer was. Liebenberg skuif terug na flank, waar hy, Duane Vermeulen en Ruan Steenkamp die lostrio vorm. Liebenberg se posisionele skuif beteken dat Jannes Kirsten na die bank skuif. Met die plaasvervanger-vaskopstut Dayan van der Westhuizen wat ’n knie beseer­ het, keer Coenraad van Vuuren terug na die span. Hy is op die bank gekies. Die Blitsbok Dylan Sage het sy plek in die groep verloor, met Johnny Kôtze wat ’n terugkeer maak. Die Sharks se 14-37-nederlaag op 9 Maart in Pretoria sal die span van Robert du Preez aanspoor om die bordjies te verhang. Selfvertroue Die Durbaniete se selfvertroue is terug nadat hulle Saterdag met die Rebels afgereken het. Die wedstryd sal ook ’n groot toets wees vir die Bulls se regtervleuel, Cornal Hendricks. Dit sal sy taak wees om Makazole Mapimpi in toom te hou. Min fans sal met Du Preez snr. stry dat Mapimpi tans Suid-Afrika se beste vleuel is. Sy grootte, vaart, krag en onvoorspelbaarheid is ’n groot gevaar vir die besoekers en Mapimpi sal dus fyn dopgehou moet word. Du Preez sê ook sy span verwag dat die Bulls met mening sal terugslaan ná die vorige naweek se skandes. Nóg ’n nederlaag vir die Bulls sal hulle selfvertroue ’n yslike knou gee en dalk hulle veldtog ontspoor. Bulls – Divan Rossouw, Cornal Hendricks, Jesse Kriel, Burger Odendaal, Rosko Specman, Handré Pollard (k), Embrose Papier, Duane Vermeulen, Hanro Liebenberg, Ruan Steenkamp, Eli Snyman, Jason Jenkins, Trevor Nyakane, Schalk Brits, Lizo Gqoboka. BANK: Corniel Els, Simphiwe Matanzima, Coenraad van Vuuren, Jannes Kirsten, Tim Agaba, Ivan van Zyl, Manie Libbok, Johnny Kôtze.