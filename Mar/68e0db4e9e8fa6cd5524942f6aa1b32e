SUID-AFRIKA se krieketspan het nou die afrigter, Ottis Gibson, se kolfplan bemeester. Die Proteas se instaan-kaptein, JP Duminy, is tevrede met hoe die kolwers die strategie in die reekse teen Sri Lanka gevolg het. Suid-Afrika het die eendaagse reeks met 5-0 gewen en ook die T20-reeks Sondag in Johannesburg met 2-0 beklink. Die eerste T20 het onbeslis geëindig. Geleer Duminy het die kapteinskap vir die laaste twee T20-wedstryde by Faf du Plessis oorgeneem. Du Plessis het toe reeds vir die Indiese Premierliga na Indië vertrek. “Die laaste T20-wedstryde was oortuigende oorwinnings. Ons het in die eerste wedstryd nie goed gekolf nie, maar ons het daaruit geleer,” het Duminy verduidelik. “In die volgende wedstryde het ons ’n goeie grondslag met die kolfwerk gelê. Ons kon toe later die lopietempo versnel.” Gibson en die kolfafrigter, Dale Benkenstein, het dié somer hard aan die span se ingesteldheid met die kolf gewerk. Hulle wil hê die kolwers moet meer positief ingestel wees en in alle situasies gereed wees om die boulwerk aan te val. Duminy meen die Proteas het in dié opsig verbeter. Hy is bly die minder gereelde spelers het hulle kanse behoorlik aangegryp. “Dit was goed om nuwe gesigte in die span te hê en om te sien hoe hulle presteer.” Die ervare Duminy sal ’n sleutelspeler wees vir die Proteas in die Wêreldbekertoernooi wat in Mei in Engeland en Wallis begin. Hy was ná ’n skoueroperasie vir vyf maande buite aksie, maar is nou weer vol vertroue oor sy fiksheid. “Dis lekker om terug te wees,” sê hy.