TERWYL die vrouemoordenaar Jason Rohde­ die afgelope week in die Kaapse hooggeregshof gevonnis is, het nog ’n man in dieselfde hof verskyn op dieselfde klag. Rohde, ’n ryk sakeman, het sy vrou, Susan, in 2016 in hulle hotelkamer se badkamer vermoor. Die ander man, Rob Packham, het ’n aansoek gebring om borgtog. Packham word van sy vrou, Gill, se moord aangekla nadat haar verbrande liggaam in haar kar se boot gevind is. Die regter in Rohde se saak, Gayaat Salie-Hlophe­, het in vonnisoplegging gesê Rohde se doen en late laat sy kinders suffer. Sy het gesê hulle moet deal met die verlies van hulle ma, en ondersteun Rohde as hulle pa – iets wat hulle deurmekaar maak. Salie-Hlophe het bygevoeg in byna 60% van gevalle waar vroue in Suid-Afrika vermoor word, is die skuldiges hulle man. Dit maak ons land die hoofstad van geweld teen vroue. Dis nie net mans wat hulle vrou vermoor nie. Die afgelope week het Son berig oor ’n 61-jarige vrou wat haar 60-jarige man na bewering doodgesteek het. ’n Ma en dogter loop ook hof nadat hulle die ma se eks en sy girlfriend na bewering vermoor het. Hoekom partners tot geweld oorgaan, sal ’n mens selde weet. Dalk omdat geweld so alledaags is en mense dit sien as die enigste uitkoms as hulle nie hul way kry nie. Wat al dié voorvalle bewys, is dat geweld oor die klas-spektrum strek.  Packham en Rohde is ryk wit mans en die ander voorvalle het in arm bruin gebiede voorgekom. Dit maak dus nie saak of jy ’n BMW of dikwiel bicycle ry nie, daar’s altyd ’n kans dat jy deur geweld geraak kan word. Maak nie saak wie jy is nie – staan saam om geweld tuis te stop. Dalk het dit ’n positiewe uitwerking op die res van society.