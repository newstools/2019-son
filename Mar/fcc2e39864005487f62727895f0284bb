IN DIE staat se oë kan Ameerodien Pieters en Abigail Ruiters nou wel twee vermeende killers wees wat moet pa staan vir die dood van ’n 18 maande oue kind. Maar dié paartjie se liefde vir mekaar het duidelik nie by die jong kind se dood geëindig nie. Albei het gister in die Kaapse hooggeregshof verskyn op drie klagte van kinder­mishandeling en moord. Pieters staan ook tereg op ’n klag van verkragting. Daar word beweer hy het Ruiters se seuntjie, Jeremiah, verkrag. Pieters en Ruiters het saam in ’n wendyhuis op haar ouers se jaart in Factreton in Kensington gebly. Hy het bedags terwyl Ruiters gewerk het na haar kinders, Jeremiah, Kiana (8) en Zarah (3), gekyk. Jeremiah is op 12 Junie 2017 by die kliniek in Factre­ton dood verklaar nadat Pieters met hom daar opgedaag het. Bytmerke Luidens polisieverslae was sy liggaampie reeds pap toe hy daar aankom. Volgens hofdokumente is hy dood aan beserings wat met ’n stomp én ’n skerp voorwerp toegedien is. Die kind het ook bytmerke aan sy geslagsdele gehad. Ruiters was swanger met haar vierde en Pieters se eerste kind toe sy toegesluit is. Die baba is in die Pollsmoor-gevangenis ge­bore terwyl sy op borgtog gewag het. Toe die detail van Jeremiah se verkragting in die landdroshof uitkom, het sy op Pieters gegil: “Wat het jy aan my kind gedoen?!” Daar was sprake dat sy en Pieters getroud is. Haar familie het dié rumours afgeskiet. Die saak moes gister begin, maar is weer vertraag omdat ’n tolk nie beskikbaar was nie. Die couple het op die oog af toe maar die tyd gebruik om foto’s van hul kind op Ruiters se selfoon te kyk. Voordat Pieters teruggeneem is selle toe, het Ruiters hom gegroet: “Salaam. Sien jou.” Hy het geantwoord: “Love you.” Sy het ook haar liefde betuig met: “Love you more.” Die couple is Donderdag weer in die hof.