SARON. – So raadop is ’n jong man oor sy tjoef-broer dat hy al moordgedagtes het. Tyron Nero (22) sê hy het g’n oomblik van vrede nie en meen die een gaan die ander nog doodmaak. Nero sê sy 28-jarige broer besteel hom al die laaste sewe jaar om vir sy tik en ander drugs te betaal. Nero het verlede Dinsdagoggend genoeg gehad van sy broer en die polisie nadat sy broer glo sy wallet met geld gesteel het. Weggesteek Volgens hom is by die aanklagkantoor weggejaag toe hy ’n klag van diefstal en aanranding teen sy broer wou lê. Nero sê die ergste is dat daai broer van hom sy twee bankkaarte uit sy beursie gehaal en sy rekeninge leeggemaak het. Die papiertjie met sy PIN’s wat hy weggesteek het, was ook weg. Nero vertel: “Toe ek die eerste keer polisiestasie toe is oor my beursie wat gesteel is, is ek saam met ’n cop terug huis toe. Daar het my ma my beursie vir my gegee, wat my broer vir haar gegee het toe hy hoor ek het hom gaan verkla. “Die polisievrou het gesê ek moet gaan kyk of my geld nog in die bank is. Al twee my rekeninge was leeg. “Toe ek my broer hieroor konfronteer, begin hy met my baklei. “Hy gooi my toe met ’n koppie en toe gaan haal hy ’n mes uit die laai en steek my in die arm. “Hy jaag my toe met die mes en bestook my met klippe. “Ek is terug polisiestasie toe, maar die beampte daar wou nie my saak vat nie en het my weggejaag. “My ma wil niks van hom (die broer) weet nie. “Hy is die oudste kind, maar hy wil nie werk nie. “Hy sê gedurig ek is ’n uitgebleikte vark en ek het ’n bont gevreet.” Nero, wat ’n velkwaal het, was baie emosioneel en na aan trane. Hy sê hy was vroeër onder sielkundige behandeling. Hy voeg by dis beter om maar sy eie lewe te neem, anders gaan hy gedryf word om sy broer dood te maak of dié vir hom. Die bevelvoerder van die polisiestasie was nie beskikbaar vir kommentaar nie, maar twee polisiebeamptes het Son verseker hulle sal na Nero se klagte kyk.