NIE Zizwe United óf FN Rangers kon Saterdag hond haaraf maak in Safa Cape Town se ABC Motsepe-liga nie. Die spanne het die louere gedeel toe hulle in Nyanga met 0-0 gedraw het. Akona Gononda, Themba Maloyi, Lungile Mayekiso en Zairon Abrahams het ’n barshou vir die sogenoemde Leeus van Nyanga gespeel, maar die Ranger-doelwagter Luke Smith was meer as ’n match vir hulle. Smith het point blank saves­ gemaak en sy span in die prentjie gehou selfs toe Danny Molapo net die goalie moes klop om dit vir Rangers te wen. Smith het vorendag gekom met wat beskryf kan word as topklas-keerwerk. Al het albei spanne oorgenoeg doelkanse geskep, kon niemand die deurbraak maak nie. Albei moes dus maar met die een ligapuntjie tevrede wees. Dit beteken nie juis veel vir die tuisspan se titel­drome nie. Oorlewing Zizwe is ná 21 wedstryde derde met 39 punte – 10 punte agter die voor­loper, Steenberg United. Intussen is Arreshaat Daniels, afrigter, se Maitland-span steeds in ’n stryd om oorlewing betrokke met 23 punte ná 21 wedstryde. Net Mbekweni Spurs en D&G Orient vaar tans swakker as Rangers in die liga. Daniels het aanvanklik meer verwag uit die stryd, maar moes tevrede wees met die enkele punt. “Ons sukkel om op dreef te bly,” het Daniels gesê. “Die Tweede Liga se standaard is hoër en dis meer mededingend as die Derde Liga, maar ons weet deur harder te werk, kan ons in dié liga oorleef,” het hy bygevoeg. Intussen het Glendene United vir die eerste keer vasgeval onder sy nuwe afrigter, Bradley August. August het in Januarie na sy voormalige span teruggekeer nadat­ hy op Hout Bay United se boeke was. August-hulle is Saterdag op Pinelands met 0-1 gestuit. Andisiwe Mtsila was die tuisspan se held met die enigste doel van die stryd.