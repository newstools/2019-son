DIS ’n no-brainer – die Stormers moet Saterdag met Damian Willemse as losskakel teen die Blues op Eden Park in Auckland begin. Willemse word as een van die beste jong aanvallende spelers in Suid-Afrikaanse rugby beskou. Vir ’n span wat sukkel om drieë deur sy agterspelers te druk, maak dit eenvoudig net geen sin om jou gevaarlikste agterspeler vir die grootste deel van die game op die bank te hou nie. Willemse het boonop laas week die Stormers se beste agterspeler op die dag teen die Hurricanes, Dillyn Leyds, as heelagter vervang. En dit terwyl ’n speler soos Jean-Luc du Plessis (los­skakel) en die vleuel SP Marais nie die mas opgekom het nie. Ironies genoeg word Du Plessis bo Willemse deur Robbie Fleck (afrigter) vir die nr. 10-trui gekies. Fleck glo vas Du Plessis is ’n beter taktiese speler. Du Plessis het egter laas week ’n nagmerrie-stryd gehad. Hy’t nie net planloos voorgekom nie, sy taktiese skopwerk was ook swak. Dieselfde geld die vleuel SP Marais. Hy is nie net stadig op die vleuel nie, hy kan ook nie reg tackle nie. Die Hurricane-vleuel Wes Goosen het Marais laas week twee keer vir ’n pop gevat deur om hom te hardloop en te gaan score. Die Stormers se drieë het almal van rolmaalbewegings gekom. X-faktor As die Kapenaars hoop om die Blues te klop, sal hulle agterlyn met baie meer ondernemingsgees moet speel. Willemse is die ideale speler met die nodige X-faktor, om die vonk agterlangs te verskaf. Dit gaan dus ’n groot klap in die talentvolle 20-jarige se gesig wees as hy nie Saterdag van 08:35 (SA tyd) in die beginspan uitdraf nie.