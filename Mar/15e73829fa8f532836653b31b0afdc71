VIER mans wat tereggestaan het op klagte van onder meer moord en gewapende roof by die Greenacres-winkelsentrum, is gister op talle klagte skuldig bevind. Lindokuhle January (21) en Olwethu Dlanga (21) is skuldig bevind aan roof met verswarende omstandig­hede, poging tot moord, poging tot roof met verswarende omstandighede, moord, asook die onwettige besit van ’n vuurwapen en ammunisie. Rits Awonke Yako (20) is skuldig bevind aan roof met verswarende omstandighede, poging tot moord, poging tot roof met verswarende omstandighede en moord. Lonwabo Maweni (42) is op sy beurt skuldig bevind aan roof met verswarende omstandighede, poging tot moord, poging tot roof met verswarende omstandighede, moord en geldwassery. Die mans se skuldigbevinding spruit uit ’n rits voorvalle by die Greenacres-winkelsentrum in die Baai op 29 Julie 2016. Op dié dag is onder meer Fischer’s Jewellers beroof en ’n man, Monde Goduka (67), vermoor. Die mans het ook getry om die motor van Frederick James George te steel. Pearl May Slabbert (77) se motor is wel gesteel. Regter Glen Goosen het in sy uitspraak gesê videobeeldmateriaal van die gebeure strook met die getuienis wat in die hof gelewer is. Hy het bevind die footage staaf ook die verklaring van George, wat intussen oorlede is. Volgens die regter wys die footage duidelik hoe vyf mans die gebeure beplan en met ’n gemeenskaplike doel optree. Een van die beskuldigdes is intussen oorlede. Goosen het bevind in die footage is dit duidelik die mans het items uit die vertoonkas van die juwelierswinkel verwyder nadat dit sekondes vroeër met ’n hamer stukkend geslaan is. Die regter het gesê in die footage kan ook gesien word dat die mans hulle visier op die ligte afleweringsvoertuig van Goduka ingestel het nadat hulle gesien die Honda is nie meer available nie. Volgens Goosen is ’n skoot in daardie stadium afgevuur. Goosen het bevind daar is geen twyfel aan January en Yako se betrokkenheid nie en die footage bewys dit. Hy het verduidelik Dlanga is uitgeken aan die vorm van sy gesig, vol lippe en liggaamsbou. Goosen het bygevoeg ene AO Kuhn het Maweni in die video footage geïdentifiseer as die persoon wat vroeër ook by ’n ander misdaad in Fort Beaufort betrokke was. Maweni is aan sy langerige dun neus uitgeken. Goosen het gesê afdrukke van January se palm en twee vingers is gevind op die magasyn van die vuurwapen wat in die voorval gebruik­ is. Dlanga is vasgetrek met van die winkel se ringe en ’n vuurwapen in sy besit. Goosen het gesê DNS op ’n hamer, bloed in Woolworths en nog bloed op die sypaadjie waar Slabbert se kar gesteel is, is positief verbind met Yako. Voorvonnisbetoë Ballistiese toetse wys ook hy was in kontak met die vuurwapen toe daar in ’n stadium op die polisie geskiet is. Volgens die regter is Maweni se DNS gevind op die swart-en-wit Nokia-selfoon wat in die gebreekte vertoonkas van Fischer’s Jewellers gevind is. ’n Datum vir voorvonnisbetoë sal na verwagting vandag bekend gemaak word. Adv. Zelda Swanepoel is die staatsaanklaer.