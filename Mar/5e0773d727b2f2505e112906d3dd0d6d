SUURBRAAK. – Drie laities van hier­ word nou in ’n skinderstorie as moordenaars uitgekryt nadat ’n ander laitie se bogpraatjies soos soetkoek opgevreet is. Die arme klonkies, wat maar net sewe en ag jaar oud is, moet selfs nou berading kry oor hulle in hul klein gemeenskap verdink en bespot word. Die kinders en hul ouers worry verder dat hulle kan seerkry oor die valse beweringe wat soos ’n veldbrand versprei het. Verlede week het die skinderstorie die rondte begin doen dat die seuntjies ’n moord gepleeg het. Naven Braaf, Ewaldt Fre­dericks­ en Regan September­ kan nie glo wat hulle getref het nie. Dewaldt Fredericks, die daddy van Ewaldt, sê: “Alles het begin toe die drie kinders verlede week ons beeste op ’n oop stuk veld gaan haal het. “Terwyl hulle onderweg huis toe was, het ’n ander kind glo gesê dat daar ’n lyk in die veld lê waar die beeste gewei het.” Volgens Dewaldt het die klong wat die goeters kwytgeraak het, gesê hy het gesien hoe die drie seuns iemand vermoor. In hierdie stadium weet niemand wie die onhebbelike gladdebek-outjie is nie. “Ek was teen die grond geslaan toe die nuus by my en die ander ouers uitgekom het.” Die pa sê toe hy die kinders oor die beweerde moord uitvra, was hulle ook verbaas en het ontken dat hulle van so iets weet. Volgens Dewaldt is die kinders die next dag skool toe. Die polisie het toe by die skool opgedaag en die drie leerders ondervra terwyl ander skoolkinders en selfs van die onnies toegekyk het. Dewaldt sê sy seun het later in trane by die huis aangekom. Hy vaar uit: “Tot vandag was die polisie nooit by my huis of die ander ouers om ons in te lig hieroor nie.” Dewaldt kla ook dat die hoof die ouers nie in die saak geken het nie. Hy vra erg beswaard: “Wie gee hom toestemming daarvoor dat die polisie onse kinders sonder ons toestemming mag ondervra – nogal vir ’n moord wat nooit plaasgevind het nie?” Hy meen die skade is gedaan en sal nie weggaan nie. Hy is net moerig oor die bespotting en slegte kyke wat die kinders kry. Kapt. Malcolm Pojie, polisiewoordvoerder, trek ook sy skouers op oor enige moord wat verlede week gepleeg is. Pojie sê: “Sedert verlede week tot nou is daar geen klag van enige moord van enige aard aangemeld nie. “Daar is ook geen lyk deur die polisie gevind waar die betrokke kinders die beeste gaan haal het nie.”