DIE Clever Boys van Suid-Afrikaanse sokker, Wits, blyk nie meer so slim te wees nie. Wits het Saterdag lelik gegly in die wedloop om die Premier­liga-titel (PSL). AmaZulu het hom met 2-0 in die King Zwelithini-stadion geklop. Wits het sodoende sy kans verspeel om weer die voortou in die PSL te neem. Reën Usuthu het grootskaalse veranderinge gemaak nadat hy met 1-2 teen Maritzburg United vasgeval het. Die Clever Boys het self baie verander ná hulle verloorstryd van 2-3 teen Cape Town City verlede Saterdag. Die reën in die King Zwelithini-stadion het dinge veral in die eerste helfte vir albei spanne bemoeilik, maar Wits het duidelik meer kanse verbrou. Usuthu het ná die rustyd beter by die toestande aangepas en Bonginkosi Ntuli het net ná rustyd die eerste doel aangeteken. Met nege minute oor het Ovidy Karuru AmaZulu se oorwinning verseker. Wits is nou een punt agter Cape Town City (39) en twee agter Mamelodi Sundowns en Orlando Pirates, wat met 40 punte elk gelyk loop. Hy sal nou weer op koers moet kom wanneer hy na die Dr. Petrus Molemela-stadion reis om Bloemfontein Celtic voor sy begeesterde Vrystaatse ondersteuners te pak.