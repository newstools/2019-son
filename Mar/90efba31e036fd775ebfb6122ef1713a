DJ BLACK Coffee is een van die mense wat sy skok uitgespreek het nadat uitgekom het Sibusiso Khwinana is in die naweek vermoor. Khwinana (25) het een van die hoofrolle vertolk in die plaaslike komediedrama Ma­twetwe (Wizard). Die bekroonde DJ, wat gebore is as Nkosinathi Maphumulo, was ’n vervaardiger van die trefferfliek. Matwetwe is op die oomblik by cinemas te sien. Dit het reeds sowat R4 miljoen ingebring. Maphumulo het gesê dié moord maak hom selfs meer gefrustreerd met die vlaag van misdaad in Suid-Afrika. Hy het op Instagram uitgevaar: “Wat ’n verlies! Hoe lank gaan dit nog vat voordat mense verstaan misdaad is ’n groot probleem in die land? Hoeveel mense moet nog doodgaan voordat iets daaraan gedoen word?” By Khwinana se begrafnis is hy onder meer beskryf as die “trots van Soshanguve” (waar hy vandaan kom). Intussen probeer die polisie uitpluis wat regtig gebeur het. Kapt. Mavela Masondo, ’n polisiewoordvoerder, het gisteroggend gesê niemand is al gevang vir die moord nie. Khwinana is Vrydag omstreeks 23:00 in Arcadia in Pretoria doodgesteek. Volgens Masondo was die polisie gister nog besig om verklarings te neem van mense wat naby die toneel was. Die woordvoerder het gesê die polisie fokus op een verdagte. – News24