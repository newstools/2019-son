SY KAN eenvoudig niks weggooi nie. Nou het die antie se plek só vol geraak, sy het haarself uit haar huis in Observatory in Kaapstad geboer. Ant Patricia Fletcher en haar twee boarders moet nou maar saans buite die huis slaap. Wanneer te veel goed ophoop, moet Fletcher op die pavement kooi maak. Dié kort, tenger vroutjie is asvaal verwaarloos en het so ’n rooiaasreukie aan haar. Haar blyplek het tot barstens toe vol geraak van jare se opgaar van alles en nog wat. Kokkerotte Op die oog af is dit ’n pragtige ou Victoriaanse huisie, maar die deure en vensters bly bottoe. Selfs Fletcher waag dit nie eens meer in haar huis nie – bloot omdat sy nie daar kan inkom nie. Tans is die enigste lewende siele in die huis vlieë, brommers, kokkerotte, muise, rotte en ander pestilensies. Maar dit lyk of Fletcher nie dink daar is fout met haar omstandighede nie. As ’n mens haar ID-boek in die chaos sou kon vind, sou dit waarskynlik wys sy is so rondom 60 jaar oud. Sy het ’n wilde bos grys hare en potblou oë. Fletcher verduidelik sy recycle graag – veral goed soos bottels, koerante en bokse. Bekommerde bure beweer sy versamel selfs die luise en vlooie wat sy in die jaart kry. Dié gooi sy glo in bottels totdat dit ook tot in die bek vol is! Die bottels bêre sy. Twee buurvroue, Lenchen van der Merwe en Arlene Jacobs, lê snags wakker oor die antietjie. Van der Merwe vertel: “Jare gelede het dit ambulansmense vier uur gevat om haar ma se lyk uit die huis te verwyder omdat die rommelversameling binne so erg was. Daarna het die hoarding net vererger.” Jacobs sê Fletcher kan nie eens haar eie huis se toilet gebruik nie. “Sy gebruik die sypaadjie wanneer sy ontlas. Dít het ek met my eie oë gesien. Sy het hulp nodig. Sy’s ’n oulike mens, maar rêrig, sy makeer hulp.” Die buurvroue het al als in hul vermoë gedoen om hulle morsige buurvrou te help, maar dis pure verniet. Fletcher hou voet by stuk: “My main fokus is die plastiekbottels. Ek versamel en sorteer dit vir recycling.” Sy wou nie uitwei oor die huis of die ander items wat sy opgaar nie. Sy was huiwerig toe Son vra of sy hulp sal aanvaar. Sy was meer gepla met een van haar board­ers. “Hy moet uit. Hy gebruik my spasie om te was en is onbeskof. Ek soek hom nie hier nie.” Intussen bid die bure net vir orde. Fletcher sê: “Ek sal ’n bietjie skoonmaak, dan kan julle volgende week weer hierheen kom.” 