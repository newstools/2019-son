GRABOUW. – Dit is nie fair dat húlle altyd die punch moet vat vir die nare klanke wat in die nywerheidsgebied hang nie. Só sê Mias Pretorius, die hoof­bestuurder van Elgin Fruit Juices (EFJ). Son op Sondag het onlangs berig oor mense wat moan oor die stank wat oor die nywerheidsgebied hang. ’n Werker daar, Angelo Booysen, het toe gekla die stank is so erg en lok brommers dat hulle nie eens hul lunch kan eet nie. Booysen het toe ook sy kommer uitgespreek oor die welstand van pasiënte wat na die plaaslike daghospitaal gaan. Dié hospitaal is net ’n klipgooi weg van die stinkende kratte. Pretorius het Son op Sondaghierdie week op ’n toer deur die perseel gevat. Afval “Ek was nie hier toe daar aanvanklik aansoek gedoen is om die kratte daar te plaas nie,” het Pretorius verduidelik. “Maar dit is net organiese afval en glad nie skadelik vir mense nie. “Dit is appels wat vir watter rede ook al nie verpak kan word nie en ook groente-afval van ons verskaffers. “Dan is daar ook confectionery waste soos suiker en sjokolade. “Ons werk nie hier met parfuum nie. Daar kan reuke afgegee word, maar dit hou geen skade vir mense in nie en die munisipale gesondheidsdepartement kom maak gereeld ’n draai hier.” Volgens Pretorius is hulle sedert 1980 op die betrokke perseel. “Hier is ook ’n paar abattoirs in die nabyheid, maar sodra daar ’n reuk is, word ons geblameer. “Een van die groot probleme is dat mense nie altyd bewus is van wat ons hier doen nie en dan net aanneem dat ons die sondaars is.” Die Wes-Kaapse gesondheids­departement het vroeër in ’n antwoord aan Son op Sondag bevestig dat hoewel daar ’n klankie oor die betrokke daghospitaal hang, dit geen gesondheidsrisiko vir die pasiënte inhou nie.