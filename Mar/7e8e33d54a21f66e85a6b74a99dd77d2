‘DIE stereotipering dat bruines draadsitters is en nie opstaan vir hul regte nie, is glad nie waar nie. “Ek gaan wys dat daar nie op my getrap gaan word nie.” Só sê ’n vasberade Trudy Forbay, gehaltebestuurder by die Uni­versiteit­ van Suid-Afrika (Unisa) se hoofkantoor in Pretoria. Forbay en vier ander bruin kollegas is sedert 2017 in ’n stryd met hul werkgewer gewikkel oor die beweerde viktimisasie en geboelie wat hulle van ’n lynhoof, dr. Marcia Socikwa, moet verduur. Socikwa is die onderhoof van bedryf en fasiliteite en het glo op 26 Junie 2017 gesê sy het ’n mandaat om van bruin en Indiërwerkers ontslae te raak. Forbay was bereid om met Son op Sondag te praat oor die hel wat hulle al vir byna twee jaar moet deurmaak en sê die ander is al so bang vir ’n backlash van Unisa dat hulle te bang is om die media te woord te staan. “Ek gaan seker oor hierdie onderhoud geskors word,” het Forbay vanuit Pretoria gesê. “Maar ek voel geregtigheid moet geskied. “Mense moet weet ons bruines rol nie net om en laat toe dat daar op ons getrap word nie. “Ek gaan nie hierdie fight opgee nie, want watter voorbeeld gaan ek aan my kinders stel? Dat dit oukei is as ander jou regte vertrap? “Ek is ’n victim. Ek word deur ’n vrou van ’n ander (vel)kleur ge­boelie.” Forbay sê sedert Socikwa dié gewraakte uitlating teenoor hulle gemaak het, voel dit soos ’n heksejag om van hulle ontslae te raak. “Een van my kollegas het al bedank. Twee ander is geskors. “Ons het Maandag met Unisa se bestuur vergader en gevra vir die uitslag van die ondersoek na Socikwa­ se uitlatings, maar hierdie verslag is nog nie aan ons bekend gemaak nie. Vir die afgelope twee jaar gaan ons gebuk onder hierdie boelie- en viktimiseringstaktiek.” Suffer Sy sê daar word niks gedoen nie en hul griewe val op dowe ore. Forbay sê dinge is nou al so erg dat haar gesondheid daaronder ly. “My hare val al uit van stres en ek suffer van hoofpyne. Ek ry dikwels oor ’n rooi robot en besef dit nie eens nie. “Ons wil weet wie Socikwa dié mandaat van haar gegee het. Was dit Unisa of was dit die departement van hoër onderwys? Hulle skuld ons antwoorde. “Hierdie battle is absoluut die moeite werd. As bruin vrou staan ek op vir my regte. “Ons kan hierdie battle wen of verloor, maar nooit weer in die toekoms gaan ’n bruin mens behandel word soos wat ons behandel word nie.” Die groep het hulle nou tot die arbeidshof gewend. Hul regsverteenwoordiger, Paul Antohnie, sê hulle het reeds deur middel van ’n balju hofstukke aan Unisa bestel. Volgens Antohnie gaan hy ook die skorsing van twee van die werknemers teenstaan. “Ons het die feite van die sake nagegaan en is van mening dat hulle ’n fantastiese kans op sukses het, mits ons ’n onpartydige en onafhanklike voorsittende beampte vir die ver­hore kry. “Dit is ’n baie sterk saak, aangesien daar genoegsame bewyse is en die reg op beskerming teen rassisme en onbillike diskriminasie op grond van ras in die werksplek ’n mensereg is.” Hy sê die howe het vir sake met mindere bewyse die werknemer/s gelyk gegee. “Dr. Socikwa het onder eed voor ’n grieweverhoor erken dat sy hulle moontlik geteister het en dat die woorde wat sy geuiter het – dat sy ontslae moet raak van bruin en Indiërwerknemers – wel rassisties was,” het Antohnie gesê. Die voorsitter van die Doman Autshumao Krotoa (DAK) Netwerk, dr. Danny Titus, is ’n voormalige dekaan van Unisa se regsfakulteit. Hy sê dié werkers het hom al oor hul kwellinge kom sien. “Die koms van demokrasie in Suid-Afrika het ons almal opgewonde gemaak, maar dit lyk asof dit apartheid van oor af is. “Ons sal moet begin dink aan regsverteenwoordiging in ons gemeenskappe. “Ons moet begin terug baklei. Mense maak hierdie dinge nie op nie. “Hierdie is uitdagings wat ons mense daagliks trotseer, sê Titus. ’n Unisa-woordvoerder, Martin Ramotshela, sê hulle is bewus van die kwessie en gee aandag daaraan. “Dit is egter ons mening dat hierdie ’n issue is tussen die universiteit en sy werknemers, en ons verkies om dit nie in die openbare domein te bespreek nie.”