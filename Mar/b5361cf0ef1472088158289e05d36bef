DIE nuwe uitvoerende komitee van die Westelike Provinsie Rugbyunie wil die unie uit sy finansiële verknorsing red. Benewens die president, Zelt Marais, Moneeb Levy (vise-president) en Spencer King (adjunk-president) gaan die ander WP-raads­lede Junaid Moerat en Kevin Kiewitz help om die sakevleuel reg te ruk. Die ander lede van WP se sakevleuel is Paul Zacks (uitvoerende hoof), Johan van der Merwe (voorsitter van die raad) en verteenwoordigers van die borge DHL en Brightrock. Volgens ’n ingeligte het hulle besluit om in te gegryp omdat die situasie handuit geruk het. Hy het gister aan Son gesê: “Die sakevleuel het die afgelope drie jaar ’n verlies van R30 miljoen gely. “Dit is duidelik dat die sakevleuel misluk het. As daar nie daadwerklike veranderinge aangebring word nie, gaan die situasie net vererger. “Die borge het die nuwe lede ingeroep omdat hulle die nodige vaardighede het om die situasie te red. “Dis belangrik dat die publiek móét weet wat aangaan en wie vir die geldelike gemors verantwoordelik is,” het hy gesê. Die raadslid het bevestig daar word môre ’n aankondiging oor die toekoms van Gert Smal, die WP se direkteur van rugby, gedoen. Paul Treu se nuwe rol gaan ook uitgestippel word. Treu is tans in die buiteland waar hy op eie onkoste kennis opdoen by Manchester Unit­ed se akademie, Eddie Jones (Engeland se coach), David Nucifora (Ierland se hoëprestasiebestuurder) en by Sale Sharks. John Dobson gaan volgende jaar by Robbie Fleck as die Stormers se coach oorneem. “Daar is ook verkeerdelik berig dat Dobson nie met Treu wil saamwerk nie. Dobson en Treu het nog altyd ’n goeie verhouding gehad,” sê die ingeligte...