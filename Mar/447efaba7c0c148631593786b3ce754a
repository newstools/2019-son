“DIS my ma daai!” Só het Jacqueline Jonkers gegil toe sy haar oorlede ma op ’n foto moes uitken. Die foto is ná haar ma, Jennifer, se dood geneem en aan Jonkers gewys om haar uit te ken. “Haar oë was oop. Dit het gelyk asof sy nog iets wou sê”. Jonkers het vir meer as ’n maand dag en nag gesoek na haar 60-jarige ma, wat aan Alzheimer’s gely het. Sy en haar ma is op 8 Februarie om 10:00 deur ’n ambulans na die Kraaifontein-daghospitaal geneem. “Nadat ons by die hospitaal gekom het, het ek na die ontvangs gegaan om haar file te kry,” sê sy. Volgens Jonkers is haar ma in die trauma-eenheid op ’n drup en suurstof gesit. Daarna het sy gereël om nagskof te gaan werk en het haar nommer by die verpleegster aan diens gelos en gevra hulle moet skakel as daar enige verwikkelinge is. “Die volgende dag was ek te laat om my ma te besoek en het eers 10 Februarie terug gegaan, maar kon haar nêrens kry nie. “Ek het aanvaar sy is dalk na die Tygerberg- of Karl Bremer-hospitaal geneem. Ek het gebel, maar niemand met haar naam was daar nie,” sê sy. Volgens Jonkers het haar suster op 13 Februarie weer by die daghospitaal navraag gedoen. ’n Personeellid het toe gesê haar ma se naam is 22:30 op 8 Februarie geroep vir mediese behandeling, maar daar was geen reaksie nie. “My ma kon nie meer praat nie, so sy sou nie gereageer het nie en my ma kon nie meer loop nie, so sy sou nie uit die hospitaal kon stap nie,” sê sy. Sy vertel hulle het haar ma die volgende dag by die polisiestasie as vermis aangemeld. “Ek het drie dae later weer daghospitaal toe gegaan en is weer vertel my ma was nooit daar nie. Ek het gevra of hulle video footage het en die nurse het vir my gesê: ‘Moenie vir my sulke vrae vra nie. ‘Daar is nie kameras hier nie en dit blyk jou ma was nooit hier nie,’ ” sê sy. Volgens Mark van der Heever, ’n woordvoerder van die Wes-Kaapse gesondheidsdepartement, is Jennifer op 8 Februarie as ’n traumapasiënt geregistreer, maar het nie gereageer toe haar naam geroep is vir behandeling nie. Morgue Jonkers en haar familie het nie moed opgegee nie en het kontak gemaak met ’n gemeenskapswerker, Ezna Bezuidenhout. Dié het Jennifer Vrydag opgespoor. Bezuidenhout vertel: “Iets het vir my gesê ek moet net weer by die Karl Bremer-hospitaal opvolg. “ ’n Personeellid het bevestig daar is twee vroue in die morgue en het gevra ons moet net wag dat sy foto’s van die vroue kan kry. Toe Jacqueline die foto van haar ma sien, het sy gegil: ‘Dis my ma daai.’ “Dit was maar baie hartseer. Ons was net betyds omdat daar reëlings getref sou word vir ’n armlastige-begrafnis.” Jonkers sê die familie soek antwoorde. “Ons is tevrede dat ons my ma gevind het, maar dit is net hartseer hoe ek behandel is. “Dis asof die verpleegsters gedink het ek maak dié goed op. Ons het nie kans gehad om afskeid van my ma te neem nie omdat sy gesterf het vier dae nadat ek haar laas gesien het. “Dit is nie ’n lekker gevoel nie,” sê Jonkers hartseer. 