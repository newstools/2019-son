TWEE bendelede is vandeesweek in die Baaise streekhof tronk toe gestuur. Ambrose Michaels (30) is gevonnis tot een jaar tronkstraf vir die besit van ammunisie, vyf jaar vir die besit van ’n vuurwapen en een jaar vir die afvuur van ’n vuurwapen in ’n woongebied. Hy sal sy vonnisse samelopend uitdien. Chester Fortuin (35) is weer gevonnis tot tien jaar vir die besit van ’n vuurwapen en een jaar vir die besit van ammunisie. Sy vonnisse sal ook gelyklopend uitgedien word. Dít volg nadat daar ’n jaagtog en oor-en-weer-skietery tussen die twee gangsters en die polisie in Julie 2017 in Barendstraat in Salt Lake plaasgevind het, sê kol. Priscilla Naidu, ’n polisiewoordvoerder. In die jaagtog is ’n vuurwapen by die kar se venster uitgegooi. Die gangsters se voertuig het gecrash en drie insittendes is gearresteer. Nog ’n vuurwapen is onder die kar se sitplek gekry. Al drie die verdagtes is aangehou op klagtes van die afvuur van ’n vuurwapen in ’n woongebied, poging tot moord en die onwettige besit van vuurwapens en ammunisie. Die saak teen die derde verdagte is egter later teruggetrek. Michaels en Fortuin is sedert hulle arrestasie in aanhouding.