DIE minister van polisie, Bheki Cele, praat vanoggend in Lavender Hill met die gemeenskap oor veiligheid in bendegeteisterde gebiede. Ouers en gesinne word gevra om vanoggend 09:00 op die hoek van Depsiton-singel en Grindalweg in Lavender Hill uit te steek vir die imbizo. Die doel van die vergadering is om te praat oor maniere om mense by te staan wat deur trauma gaan terwyl sake aan die gang is. Daar gaan ook gepraat word oor hoe om gemeenskappe veiliger te kry, asook oor die noodsaaklikheid van die bou van verhoudings tussen die gemeenskap en die regering. Verskeie staatsdepartemente en gemeenskapsorganisasies sal ook byderhand wees om te help en om vrae te beantwoord.