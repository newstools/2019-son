CHAOS het verskeie kere op Donderdag se raadsvergadering in die Baaise raadsaal losgebars. Nie net het raadslede mekaar rondgepluk oor waar Victor Manyati (DA) moet sit nie, maar Marlon Daniels (PA) het byna vir Gustav Rautenbach (DA) gepot. Daniels het ’n spreekbeurt gehad oor die aanpassingsbegroting van 2018-’19. Hy het verduidelik hoekom hy dink die begroting nadelig vir die mense van die noordelike areas sal wees toe Rautenbach glo ’n eiertjie gelê het. Daniels het blykbaar toe vir Rautenbach gesê hy moet “shut up”. Ander DA-raadslede het hierop kommentaar gelewer, waarna Da­niels glo gesê het hy het “lank laas ’n boer gemoer”. Daar was gemengde reaksie op hierdie opmerking en ewe skielik het Daniels oor sy tafel gespring, met papiere wat oral trek. Raads­lede het hom gekeer toe hy Rautenbach byna te lyf gegaan het. Die Burger berig Daniels het toe aan Rautenbach gesê: “Jy gaan k*k, jy.” Vroeër daardie dag het DA- en ANC-raadslede mekaar rondgestamp nadat die DA uitgewys het dat Manyati aan hulle kant moet sit, aangesien die Baaise hooggeregshof vroeër beslis het hy is steeds ’n DA-raadslid. Hy het toe geskuif, maar verskeie raadslede het dit probeer keer. In van die volgende items op die agenda, het Manyati steeds saam met die ANC gestem. Raadslede van die opposisiepartye was ook ongelukkig oor Bongo Nombiba, ’n ANC-raadslid, in die raadsaal teenwoordig was, aangesien hy verlede jaar skuldig bevind is aan bedrog en geldwassery van R20 000. Hy is tot vyf jaar tronkstraf gevonnis, maar is op borgtog vrygelaat nadat hy teen sy skuldigbevinding geappelleer het. Sy appèl is verlede Vrydag in die appèlhof in Bloemfontein van die hand gewys. Peter Neilson, stadsbestuurder, het regsadvies gekry en laat weet Nombiba mag in die raadsaal bly omdat hy tot 12 Maart het om teen die besluit van die appèlhof te appelleer. 