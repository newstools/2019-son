’N MOORDDOSSIER is aangelê nadat ’n man van die Baaise Northerns gister in die vroeë oggendure koelbloedig afgemaai is. Die slagoffer was Bramley van Wyk (36). Volgens kol. Priscilla Naidu, ’n woordvoerder van die polisie, het die voorval gebeur toe Van Wyk en nog ’n persoon 00:05 buite ’n huis in 2de Laan, Windvogel, gesit het. Sy sê ’n voertuig het stil­gehou. Twee insittendes het uitgeklim. Volgens Naidu het die mans Van Wyk agternagesit en op hom begin skiet. Van Wyk het in ’n ander yard inmekaargesak. Naidu sê Van Wyk is dood aan veelvuldige skietwonde. Die onbekende aanvallers het toe in die voertuig geklim en gevlug.