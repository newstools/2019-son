DIT gaan al hoe slegter met die Warrior-krieketspan. Nadat die Oos-Kapenaars die One Day Cup-reeks uitstekend begin het, beleef hulle nou ’n yslike insinking. Die Warriors het Vrydagaand op Buffalo Park in Oos-Londen hulle derde nederlaag agtereenvolgens gely. Veilig Ondanks dié slegte fase is die Warriors nog op koers om die halfeindronde te haal, maar kort dringend ’n sege in hulle volgende wedstryd. Die Warriors speel Woensdag op St. Georgepark in Port Elizabeth teen die Dolphins. Hulle is onder druk om weer op die wenpad te kom. Nie net sal ’n sege oor die Dolphins die Warriors se plek in die halfeindronde heeltemal veilig maak nie, maar dit sal die spelers se selfvertroue herstel. Die Knights het in Oos-Londen hulle eerste sege van die reeks behaal toe hulle die Warriors maklik met vyf paaltjies geklop het. Die manier hoe die War­riors gespeel het, behoort ’n groot bron van kommer te wees vir die afrigter, Rivash Gobind. Gobind het ’n paar veranderings aan die span gemaak, maar dit kan nie die rede vir die futlose vertoning wees nie. Gihahn Cloete en Colin Ackermann is waarskynlik in die kolflys gemis. ’n Teleurgestelde kaptein, Jon-Jon Smuts, kon ná die nederlaag net toegee die Warriors was treurig. “Dit was nie goed nie. Ons was nie op ons beste nie. “Die Knights het goed geboul, maar ons het ons paaltjies te maklik prysgegee.” Die Warriors is in 26,3 boulbeurte vir net 121 lopies uitgehaal. Marco Marais het met 42 lopies vir die tuisspan se hoogste telling gesorg. ’n Skrale troos vir die Warriors was dat hulle darem in die veld probeer veg het ondanks die Knights se maklike wenteiken. Andrew Birch en Sisanda Magala het twee paaltjies elk geneem. Lutho Sipamla het ook baie goed geboul. Stadige Rudi Second (71*) het egter vir almal gewys hoe daar nou eintlik op Buffalo Park se stadige blad gekolf moet word. Die telling van 122/5 is reeds in die 30ste boulbeurt bereik.