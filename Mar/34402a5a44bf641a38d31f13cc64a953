DIE dag voordat Gill Packham se lyk in die uitgebrande boot van haar kar ontdek is, het sy uitgevind haar man het gevoelens vir sy skelmpie. Dit het Gill ontstel, het een van haar en haar man, Rob, se dogters, Nicola, gister in die Kaapstadse hooggeregshof getuig. Jollery Rob staan tereg vir die moord op Gill. Sy is op 22 Februarie 2018 as vermis aangemeld. Haar lyk is later die aand in die boot van haar uitgebrande BMW langs die Dieprivier-treinstasie gevind. Rob het gister onskuldig gepleit. Nicola het getuig sy het al ’n paar jaar geweet van haar pa se jollery en het hom aangemoedig om Gill te vertel. Hy het toe in Oktober 2017 aan sy vrou bekend gemaak dat hy ’n affair het. “Ma was uiters­ ontsteld. Hulle het toe in November begin huweliksberading ontvang. “Hulle albei was toegewyd daaraan om aan die huwelik te werk,” getuig Nicola­. Volgens haar het haar ouers besluit hulle wil hulle vows hernu en Rob het vir Gill ’n infinity-ring gekoop. Nicola het getuig die dag toe haar ma weggeraak het, was sy (Nicola) in Johannesburg. Die sekretaresse van die skool waar haar ma gewerk het, het haar gebel. Sy het gevra of sy nie ’n ander nommer vir haar ma en pa het nie omdat sy hulle nie in die hande kan kry nie. “Ek het self probeer om my pa in die hande kry, maar kon nie.” Sy het toe ’n boodskap aan hom gestuur. Hy het haar 09:45 gebel en gesê hy is op pad na die skool en gaan ook by die huis kyk of Gill nie daar is nie. Om 18:00 het Rob vir Nicola gebel en gesê hy het oral gesoek. “Ek het toe 19:00 ’n boodskap op sosiale media geplaas om te vra of daar enige iemand is wat my ma gesien of van haar gehoor het. Gevind “Iemand met die naam Aiden het met my kontak gemaak en gesê hy het polisie contacts en hy sal my help,” sê sy. Om 21:00 het Aiden vir Nicola ingelig ’n kar met haar ma se description is gevind. Sowat 30 minute later het hy haar ingelig dat daar dalk ’n lyk in die boot is. Vroeër het die sekretaresse, Berenice Moore, getuig sy het sewe oproepe na Rob se foon gemaak, maar het geen antwoord gekry nie. Toe sy hom uiteindelik in die hande kry, het hy aan haar gesê: “Ek is hier op die skoolterrein en wil kom kyk wie aan die ander kant van die foon is.” Moore en Gill was kollegas in die administratiewe afdeling van die Springfield Convent School in Wynberg. “Toe Gill nie teen 07:30 by die skool opdaag nie, het ek bekommerd geraak. “Ek het toe in ons WhatsApp­-groep aan haar ’n boodskap gestuur, maar het geen reaksie gekry nie.” Moore het Rob eers 09:00 gebel, maar het geen antwoord gekry nie. Hy het tussen 10:30 en 10:45 by die skool opgedaag. Sy oë het baie groot in sy kop gestaan, het sy getuig.