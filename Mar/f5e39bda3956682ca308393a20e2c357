DIE winde van verandering binne die Westelike Provinsie Rugbyunie is besig om al hoe vinniger te waai. Son op Sondag kan vandag onthul dat die WPRU-president, Zelt Marais, nou meer van ’n seggenskap in die alledaagse bestuur van een van die land se trotsste en bekendste rugbyunies gekry het. En saam met die aankondiging van dié nuwe ampsdraer vir die sakevleuel kan daar bevestig word dat Gert Smal se bewind as die WPRU se direkteur van rugby gouer as wat verwag is, tot ’n einde gekom het. ’n Amptelike aankondiging oor Smal se bedanking en wanneer hy die unie verlaat, sal Woensdag gemaak word. Intussen hang die toekoms van die Stormers se afrigter, Robbie Fleck, ook aan ’n baie dun draadjie. Verdere nederlae deur die Storm­ers sal beteken dat Fleck dalk vroeg in die pad gesteek sal word en John Dobson as nuwe breier sal oorneem. Marais en vier ander ampsdraers van die WPRU se amateur-arm beklee nou ampte by die unie se sakevleuel nadat ’n ooreenkoms uiteindelik bereik is. Daar is die afgelope twee maande kwaai berig oor die amateur-arm wat ’n sê in die dag-tot-dag-bestuur van die WPRU wil hê, en uit sommige oorde is dit ’n magstryd genoem. Die feite was egter ver van die werklikheid verwyder, met Marais wat reeds voor sy verkiesing ot president ’n belofte gemaak het om nie soos sommige van sy voorgangers net ’n leier in naam te wees nie. Die ander lede wat saam met Marais in die sake­vleuel gaan dien, is Moeneeb Levy (adjunk-president), Spencer King (vise-president), Kevin­ Kiewietz en Junaid Moerat (albei uitvoerende raadslede). Moerat se insluiting in die raad is moontlik een van die belangrikste stappe in Marais se plan om die WPRU weer ’n top-unie te maak. Die jong sakeman (35) het in verlede jaar se WPRU-verkiesing reeds groot naam gemaak as een van die jongste persone wat in die raad van ’n rugbyunie dien. Sy familienaam dra reeds groot gewig in WP-rugbykringe, met sy neef, Salmaan, wat tans vir die Stormers en Westelike Provinsie rugby speel. Maar so jonk as wat Moerat tans is, het hy reeds diep spore in die plaaslike sakewêreld en op internasionale vlak getrap. Moerat is ’n medestigter van die groep SaveSA, wat op sosiale ontwikkeling in skole fokus. Hy is ook die stigter van Sportsa.co.za, ’n webtuiste waar sporttoerusting en ander sportverwante produkte gekoop kan word. Moerat hou ook tans toesig oor die mediamaatskappy Ole! Media Group se performance en bemarking en tree al die afgelope 12 jaar as ’n konsultant in die digitale sportbedryf op. Hy was dus al by verskeie kommersiële sakeooreenkomste in die digitale sportbedryf betrokke. Sy insluiting by die WPRU se sake-vleuel kan dus van hom ’n waardevolle toevoeging maak. Dít is aangesien daar tans in Suid-Afrikaanse sport gesukkel word om sportbemarking tot nuwe hoogtes te neem en om vanuit ’n digitale oogpunt daardie bemarking in finansiële wins te omskep. Die WPRU se probleme is egter nie net in die sakekamer nie, en met Smal wat loop, gaan dit ook uiters interessant wees om te sien watter skuiwe gemaak gaan word om ’n verbetering in ver­tonings op die rugbyveld te bespoedig.