DIE gees onder die Chilli Boys is sterk nadat hulle weer uit die relegasie­sone geskuif het met ’n gelykop uitslag van 1-1 teen Highlands Park. Chippa United moes Sondag in die Nelson Mandelabaai-stadion weer ’n agterstand inhaal vir sy punt. Die span se breier, Clinton Larsen, sê hy is tevrede met hoe sy spelers dit reggekry het. Highlands Park se Sabelo Nyembe het die eerste doel laat in die eerste helfte aangeteken. Lerato Manzini het dit drie minute­ later­ gelykop gemaak. Larsen sê: “Ons het baie goed gespeel en hoewel Highlands die eerste doel aangeteken het, het ons vinnig genoeg teruggeslaan. “Ek is tevrede met die uitslag.” Larsen sê ’n oorwinning sou uiteraard beter gewees het, maar hulle moet aanvaar wat hulle kry. Hy sê: “Dit was nou wel nie ’n oor­winning nie, maar eerder ’n gelykop uitslag en ’n punt as ’n nederlaag en niks. “Ek glo hoe minder wedstryde ons verloor, hoe beter is ons kanse om te oorleef – al is dit met gelykop uitslae.” Dié uitslag lig Chippa van die 15de plek van die 16 plekke in die Premier-sokkerliga (PSL) tot die 14de. Hy is met 21 punte net bo Baroka danksy ’n gunstiger doeleverskil. Met nog net ses wedstryde oor is Larsen se teiken vir oorlewing 32 punte. Net voor dié wedstryd het Chippa in die relegasiesone geskuif weens die uitslae van ander wedstryde. Dis omdat slegs enkele punte die laaste ses spanne van mekaar skei.