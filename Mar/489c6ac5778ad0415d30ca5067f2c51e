DIE Mxit-pastoor van Mitchells Plain wat glo twee vroue vermoor en ses ander verkrag het, wil sy dade bely. Keith Bird het gister in die Kaapse hooggeregshof verskyn op klagte wat moord en verkragting insluit. Die staat voer aan die 50-jarige voormalige pastoor van Mitchells Plain het in Januarie 2013 met sy vieslike dade begin toe hy sy verloofde, Aniesa Bardien (36), gewurg en haar kop met ’n klip vergruis het. Twee maande later het hy glo vir Sharvonne Koense (20) verkrag en verwurg. In 2014 het hy na bewering vier ander vroue verkrag. Een van die vroue het hy glo twee keer ’n week oor vier maande verkrag. Hy het haar glo ook gedwing om hom blowjobs te gee. Die meeste van sy slag­offers het hy na bewering op Mxit opgechat en onder valse voorwendsels weggelok. Die hof het gister gehoor ’n pleitooreenkoms is tussen­ die staat en Bird opgetrek. Regter-president John Hlophe het Bird aangespreek oor sy kaal arms en tone in die hof. Die verdagte was geklee vir die beach in ’n kort T-shirt, denimbroek en oop sandale. “Wanneer jy Maandag terug­ hof toe kom, trek ordentlik aan. Dit hoef nie ’n suit te wees nie, maar toon asseblief respek vir die hof.” Bardien se familie was ook gister in die hof. Haar ousus, Ellen Bardien, sê hulle het gehoor Bird wil nou die regte ding doen en pleit. “Ons is bietjie upset dat die saak nog nie tot ’n einde gekom het nie. Ons wil net hê alles moet verby wees.”