DIE sokkerklub Silver Spurs het dié naweek twee top dogs se tjank afgetrap in Safa Cape Town se Derde Liga. Die merkwaardige prestasie van die span van Silver­town het sy posisie op die puntelys aansienlik verbeter ná ’n taai sege van 1-0 oor Matroosfontein. Sondag het die manne Greenwood Athletic met 4-1 verneder. Spurs beklee nou die sewende plek met 28 punte ná 19 wedstryde en die spelers het omtrent die krane teen Greenwood oopgedraai. Ameen Awaldien (2), Fabian Beukes en Cheslyn Tajoodien het vir Spurs teen die Retreat-11-tal gescore. Kyle Segers het Greenwood se troosdoel aangeteken. Abdul Tajoodien, Spurs-spanbestuurder, sê daar’s ’n nuwe vibe in die kamp. Die rede vir die ommeswaai is glo Victor Tajoodien, afrigter, se besluit om nie doekies om te draai in sy team talks nie. Spurs se sege oor Matroosfontein het vir die grootste opskudding in dié seisoen se Derde Liga gesorg. Matroosfontein was voor Saterdag se nederlaag nog die voorloper in dié liga. Spog Maar toe dié Northern Suburbs-span Sondag nóg ’n wedstryd verloor, het hulle tot die derde plek uitgesak. Kuils River het Matroosfontein met 3-2 geklop en nou sit Young Pirates in die eerste plek met 38 punte ná 20 wedstryde. Hanover Park het ook 38 punte, maar moet weens ’n swakker doeleverskil in die tweede posisie sit. Matroosfontein (34) is nou vier punte agter die voor­loper. Young Pirates het Cape Town United Sondag met 3-0 geklop nadat hulle Bluegum United Saterdag met 2-1 gefnuik­ het. In ander wedstryde elders op die Kaapse Vlakte het Hanover Park Bellstar United met 3-1 geklop en opgevolg met ’n oorwinning met 3-2 oor Rebels.