SUID-AFRIKANERS is diep in die skuld en sukkel om hulle skuld af te betaal en ’n goeie kredietrekord te handhaaf. Die webwerf finansies.solidariteit.co.za het net die regte wenke om jou te help om uit die skuld te kom. ) Bring meer in. Werk oortyd, kry ’n deeltydse werk, verkoop van jou besittings wat jy nie meer gebruik nie – doen wat ook al nodig is om meer kontant in te bring. Gebruik ál hierdie ekstra inkomste om jou skuld te delg. Dit klink vanselfsprekend, maar vir die meeste van ons is dit nogal ’n groot uitdaging en makliker gesê as gedaan. Geskenke Baie van ons se tyd en energie is al uitgeput. Die versoeking is dus groot om enige ekstra geld eerder te gebruik om nuwe klere te koop of die huis op te knap – pleks daarvan om dit vir ’n vervelige doel soos die afbetaling van skuld te gebruik. Waarom nie ’n bietjie ekstra kontant kry terwyl jy terselfdertyd ’n plek opruim wat ’n deeglike skoonmaak broodnodig het nie? Jy kan ook van ongewenste geskenke ontslae raak deur hulle te verkoop. Baie van ons beskik oor meer as een vaardigheid of talent wat met vrug aangewend kan word. Dink na oor hoe jy jou huidige stel vaardighede kan gebruik om ekstra geld te verdien – of leer ’n nuwe vaardigheid aan. ) Verander jou bestedingsgewoontes. Die webwerf berig dat die National Debt Advisors (NDA) goeie raad het as jy tot jou ore toe in skuld is en iets daaromtrent wil doen. Maar die eerste stap is om nie aan te hou doen wat jy tot nou toe gedoen het nie. Die NDA stel heel slim voor dat jy met die klein dingetjies begin. As jy elke dag jou middagete en koffie koop, probeer jou eie maak en gaan net een keer per week so ’n uitgawe aan. Goedkoper Die klein uitgawes maak saak, maar ook die grotes, soos om die koop van ’n duur nuwe motor uit te stel totdat jou skuld afbetaal is. Maak ’n lys van aankope wat eenvoudig goedkoper kan wees. Bêre jou kredietkaarte en bestee meer tyd tuis pleks daarvan om uit te eet en inkopies te doen. ) Betaal die duurste skuld eerste af. As jy ekstra wil betaal, kyk watter kredietkaart se jaarlikse rentekoers is die hoogste en doen jou bybetaling nét op daai een totdat dit gedelg is. Só raak jy die vinnigste ontslae van die skuld wat jou die meeste kos. Gaan voort om die minimum betaling op jou ander kredietkaarte te maak, maar moenie ekstra betaal op ’n kaart wat 20% rente trek as jy nog skuld op een wat 28% trek nie. ) Maak dit pret. Beloon jouself binne perke (soos om te gaan fliek) as jy sekere mylpale bereik. Gebruik dié belonings as aansporing.