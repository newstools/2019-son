ROBERTSON. – Die Valke het onlangs ’n gewese ANC-raadslid van die Langeberg-munisipaliteit in hegtenis geneem nadat hy met sy Mercedes-Benz­ op die vlug geslaan het. Die raadslid is in Kraaifontein aangekeer en terug na die Robertson cop shop vervoer. Hy het verlede week vlugtig in die landdroshof op aanklagte van bedrog verskyn en is op borgtog van R1 000 vrygelaat. Son verneem verdere arrestasies van senior amptenare in die munisipaliteit word dié week verwag. Deursoek Son het verlede jaar in Junie berig die Valke ondersoek van die senior amptenare van die munisipaliteit vir bedrog en wanadministrasie. Beamptes van die Valke het in daardie stadium reeds lasbriewe gehad om die betrokke amptenare­ se kantore te deursoek. Daar is toe op selfone, laptops en rekenaars beslag gelê. Die plaaslike burgemeester, Henry Jansen, sê die munisipaliteit het nie meer enige bande met die betrokke raadslid wat in hegtenis geneem is nie. Volgens Jansen is die ondersoek deur die Valke ’n onafhanklike ondersoek.