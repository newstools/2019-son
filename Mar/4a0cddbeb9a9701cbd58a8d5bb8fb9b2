SY KOM uit ’n bende­geteisterde gebied, maar niks kon haar daarvan weerhou om haar droom te bewaarheid nie. Andrea Cloete (9) van Elsiesrivier het onlangs in die Westelike Provinsie-atletiekkampioenskappe op die Coetzenburg-stadion in Stellenbosch haar WP- kleure in 70 m-hekkies gekry. Dit het haar deurgesit tot die SA skole-byeenkoms op 2 Februarie in die Dal Josaphat-stadion in die Paarl, waar sy vyfde geëindig het. En dít het haar skool, die Primêre Skool Balvenie in Elsiesrivier, baie trots gemaak. Sy is die enigste leerder van die Elsiesrivier-distrik, wat ag skole insluit, wat dit sover gemaak het. Haar afrigter en gr. 4-onnie, Raquel Glossop, vertel trots: “Dis ’n uitstekende prestasie, gesien in die lig dat ons nie die regte atletiektoerusting het om mee te oefen nie. “Ons gebruik sommer skip ropes wat ons styf span vir die leerders om oor te spring. “Die ander leerders is nou meer geïnspireer. En ons gaan hard werk om haar tye te verbeter vir volgende jaar se atletiek. “Ek wil ook hê dat meer leerders van Balvenie Primêr moet deelneem.” Balvenie se hoof, Farieda Wakefield, is sommer baie trots op Andrea. “Andrea se prestasie is ’n riem onder die hart vir Balvenie. “Ek is seker haar ouers is ook baie trots op haar. “Ons skool het baie talentvolle kinders en hulle talente moet ontdek word. Skaam “Ons kinders kan ook môre­ se helde wees.” Die skaam Andrea wou nie iets sê nie, maar sy lyk sommer baie positief daaroor om eendag haar land op die Olimpiese Spele te verteenwoordig.