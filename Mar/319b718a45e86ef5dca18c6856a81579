DIS met geloof dat hy sy baie, baie lang togte aandurf. Pastoor Donovan Snell is ’n dapper stapper van Belhar wat Afrika al deurkruis het. En dis nie asof Snell, wat byna 60 is, na sy bestemmings vlieg of ry nie – nee, hy stap. Die rede daarvoor is dat Snell sy voete gebruik om geld in te samel vir dwelmverslaafdes en mishandeldes. Hy wil uiteindelik graag sy eie rehabilitasiesentrum vir dwelmverslaafdes stig. Snell sê dwelmmisbruik is in veral die Wes-Kaap erg en die behoefte aan sentrums is dus groot. Snell het persoonlike ervaring van dwelmmisbruik, want sy stiefdogter was ’n verslaafde. Hy sê dit was so erg dat hulle haar uiteindelik by ’n rehabilitasiesentrum moes inboek. Hy vertel: “Ons het ook opgelet hoe die kenners te werk gaan met dwelm­verslaafdes. “Hulle het spesiale hulp nodig omdat hulle gewoonte abnormaal is.” Waardeer Snell, wat in 2010 begin het met sy staptogte deur Afrika, sal sy laaste tog in Junie aanpak. Hy beoog om deur Nigerië tot in Etiopië te stap. En daarna wil hy deur Amerika stap. Snell vertel: “Wanneer ’n mens so dae aaneen stap, waardeer jy God se natuur en jy ervaar die lewe so intens.” Hy sê hy lewe maar primitief en hy moet die natuur benut vir geriewe, tot selfs wanneer hy ’n nommer 2 moet doen. Snell kook op ’n baie klein stofie en eet elke 48 uur. Verder drink hy omtrent net water. Hy sê hy kom baie gevaarlike elemente teë. Op sy laaste tog het hy ’n groot finansiële terugslag ervaar toe sy laptop en selfoon gesteel is. Snell is egter nie afgeskrik nie. Hy voel dis ’n roeping wat God aan hom opgedra het. Hy wil ook baie graag kerke stig oral waar hy reis. Snell vra dat lesers hom gedurig in hul gebede moet dra, want dis nie maklik om alleen deur onbekende gebiede te beweeg nie.