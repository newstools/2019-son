DIE suster van Babes Wodumo sê die sangeres gaan klagte teen haar boyfriend lê ná sy op Instagram Live aangerand is. In die video slaan Mampintsha 'n huilende Babes Wodumo. Haar suster Nondu Simelane sê aan The Juice haar suster is veilig en rus nou. Volgens Nondu het Mampintsha verdwyn en weet niemand waar hy tans is nie. Oor die aanranding sê sy dit gebeur elke dag. “Laas wat ons gepraat het, het sy gesê sy gaan ‘n saak oopmaak,” sê Nondu. Nathi Mthethwa, minister van kuns en kultuur, het ook sy afgryse oor Mampintsha se aksies in ‘n verklaring uitgespreek. “Ons veroordeel nie net hierdie sinnelose daad op Babes Wodumo nie, maar doen ‘n beroep op haar om onmiddellik klagte teen hom te lê,” sê Mthethwa. Ander plaaslike kunstenaars en politici het ook intussen hul skok en woede uitgespreek. 