DIT lyk asof net twee van die vier Oos-Kaapse spanne in die Varsity Shield-kompetisie die uitspeelronde gaan haal. Met nog twee wedstryde oor, is die Nelson Mandela-universiteit (Madibaz) heel boaan die punte­lys. Hulle is dus so te sê verseker daarvan dat hulle­ sal deurdring. Die groot mededinging om die vierde plek in die Shield behoort tussen Fort Hare (UFH) en Walter­ Sisulu (WSU) te wees. Dit volg nadat die WSU Maandag­aand tuis vasgeval het teen die Universiteit van KwaZulu-Natal (UKZN), wat derde is. Die Kaapse Skiereiland-Universiteit vir Tegno­logie (KSUT) is tweede en WSU vierde. UFH is vyfde, maar hy is sewe punte agter die WSU se All Blacks. Gesukkel Die manne van Alice staan steeds ’n buitekans om deur te dring tot die uitspeelronde. Hulle sal egter albei hulle oorblywende wedstryde moet wen om dít reg te kry. Die All Blacks en UFH het dié seisoen gesukkel om die hoë peil van ver­lede seisoen te handhaaf. Lituka Sinegugu was darem een van WSU se uitblinkers. Die Madibaz, wat verlede seisoen uit die Varsity Cup gerelegeer is, lyk gans te sterk vir die res. Rhodes, wat nog net een oorwinning behaal het, is weer heel onderaan die puntelys.