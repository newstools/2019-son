DIE krieketspan van die Nelson Mandela-universiteit (Madibaz) se kampus in George­ het die Suidwestelike Distrikte se Premier-krieketliga die tweede keer gewen. Die Madibaz het George in die eindstryd met vier paaltjies geklop. Dít nadat die studente die verdedigende kampioen, Union­ Stars, uitgeskakel het. Die Madibaz het dié wedstryd, met 12 lopies gewen. Hulle het ’n skamele 104 lopies bymekaarskraap, maar Stars daarna tot net 92 lopies beperk. Dit was danksy briljante draaiboulwerk deur Joshua Klue (4/9) en Joshua de Ponte­ (3/15). Verheug Dit was die eerste keer in ’n dekade dat Union Stars, wat in tien agtereenvolgende eindstryde gespeel en nege van hulle gewen het, nie die eindstryd haal nie. Die sportbestuurder van die George-kampus, Hugo Loubser, sê hulle is verheug oor die sege, want dié titel was aan die begin van die seisoen hulle groot doelwit. Loubser sê: “Ons het dié liga laas in die 2013/’14-seisoen gewen. “So, ons het van die begin af aan onsself gesê as ons die eindstryd dié keer haal, móét ons wen. “ ’n Aantal leerders van skole­ elders in die Suid-Kaap studeer op die George-kampus omdat hulle glo hulle kan hier presteer.” – Full Stop Communications