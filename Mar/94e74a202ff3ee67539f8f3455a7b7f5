SEBASTIAN Vettel sal nie in sy nuwe spanmaat, Charles Leclerc, se pad staan as die nuweling hom wil challenge vir ’n plek op die podium nie. So sê Vettel, wat Ferrari se senior jaer sal wees. Die nuwe Formule 1 (F1)-seisoen begin Sondag met die Australiese Grand Prix (GP) in Melbourne. Vettel het baie lank laas in F1 koning gekraai sedert hy vier GP-titels vir die Red Bull-span verower het. Vettel (31) sê hy is nie so obsessief daaroor om ’n vyfde titel te verower dat dit hom selfsugtig teenoor die 21-jarige Leclerc van Monaco sal laat nie. Voorste “Ek dink Charles sal sy bes doen om homself en die span te laat geld,” sê Vettel. “En presies dieselfde geld vir my. “Ons jaag albei immers vir Ferrari, en dit beteken ons wil Ferrari weer die voorste span maak, soos die span al die laaste paar seisoene gedoen het. “Dís die hoogste prioriteit in ’n lang seisoen wat voorlê. Dis sinloos om nou al verskeie scenario’s te skep.” Die verdedigende kampioen, Mercedes-Benz se Lewis Hamilton, ontken dat hy voel hy is klaar onder druk om dié seisoen weer te wen. Die 34-jarige Brit, wat reeds vyf F1-titels verower het, sê, nes Vettel, ’n lang seisoen lê voor. Dit is dus te vroeg om nou al druk te voel. “Die belangrikste ding is om wedrenne te voltooi en om seker te maak jy kry soveel punte as wat jy kan. “Dis moeilik om te sê wat die ander spanne gaan doen. Ons sal uitvind eers wanneer ons die karre môre (gister) toets en gedurende kwalifisering.” – Reuters