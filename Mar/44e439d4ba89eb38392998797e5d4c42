DIE WBC se swaargewigbokskampioen, Deontay Wilder, maak wyd en syd vyande. Hy praat die grootste klomp twak – waarskynlik in ’n poging om aandag te trek. Wilder verdedig sy titel op 18 Mei in Brooklyn, New York, teen ’n mede-Ameri­kaner Dominic Brea­zeale. Wilder se aandag is egter alles behalwe by dié geveg. Hy bly sê An­thony Joshua wil nie teen hom boks nie, maar hy het intussen erken hy het ’n geveg teen Joshua gesystap om gereeld op die TV-kanaal Showtime te kan boks. Hieroor het boksliefhebbers hom in die sosiale media gelooi. Die hoop word openlik uitgespreek dat Breazeale dit sal regkry om met Wilder af te reken. Dit is duidelik dat dié grootbek Amerikaner deesdae min vriende het. Een fan skryf: “Ek is skaam om ’n Amerikaner te wees met so ’n coward as ’n swaargewig.” ’n Ander sê: “Wilder het oor $100 miljoen ge­stap om een te verdien.” ’n Derde ondersteuner wat lelik omgekrap is met Wilder, skryf: “Word wakker, Eddie Hearn (promotor). Hierdie Wilder is te chicken om teen Joshua te boks.” En asof Wilder nie die bokswêreld genoeg omkrap nie, het hy so ver gegaan deur te sê Wladimir Klitsch­ko moet homself nou eers as goed genoeg bewys om teen hom deur die toue te klim. Gelykop Klitschko oorweeg dit glo sterk om na die kryt terug te keer. Wilder is ná 41 gevegte nog nie geklop nie. Hiervan het hy 40 gewen en verlede jaar het hy teen Tyson Fury gelykop geboks. Breazeale het 20 van sy 21 gevegte gewen. Sy enigste nederlaag was op 25 Junie 2016 toe Joshua hom met ’n tegniese uitklophou verslaan het.