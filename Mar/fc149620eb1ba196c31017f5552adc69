’N AANVAL waarin ’n plaasbestuurder dood is, het die polisie van Kirkwood op hol. Nou is die cops hard aan die soek na die drie skurke wat ’n egpaar en hulle seun aangeval het. Die gesin was Sondag omstreeks 19:05 in hulle huis op die plaas Dunbrody Es­tates toe ’n onbekende man die huis binnegedring het. “Die 51-jarige man en sy seun het dit toe blykbaar reggekry om die verdagte te oorrompel,” sê kapt. Gerda Swart, ’n polisiewoordvoerder. “Maar skielik het nog twee verdagtes die huis binne­gegaan en een het die pa in die rug gesteek. “Die pa en die seun het die verdagte laat los en die drie verdagtes, wat almal balaklawas aangehad het, het van die toneel gevlug.” Taakspan Daar is met die pa na die hospitaal gejaag, waar hy aan sy wonde dood is. Hy is uitgeken as Duaene Truter. Swart sê ’n taakspan wat bestaan uit verskeie gespesialiseerde eenhede is onmiddellik saamgestel om die drie aanvallers te soek. Dit is in dié stadium onduidelik of enige iets gedurende die inbraak gevat is. Die Kirkwood-polisie ondersoek nou aanklagte van moord en huisroof. Enige iemand wat die polisie kan help met inligting oor die aanval wat sal lei tot die arrestasie van die aanvallers, word gevra om AO Morné van Tonder by 082 441 7738 te bel. Die Kirkwood-polisiestasie se nommer is 042 230 7600 en die Stop Misdaad-nommer is 08600 10111.