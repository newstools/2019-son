DIE Blitsbokke gaan dié naweek­ weer probeer om eindelik almal saam uit dieselfde gesangboek te sing. Die rugby wat die afrigter Neil Powell en sy sewes­rugbyspan tot dusver op­gedis het, was ver van sag op die oog. Die afgelope twee seisoene is daar teen die helfte van die seisoen al gepraat oor hoe hulle kan maak om die Wêreldreekstitel te wen. Vanjaar is hulle baie ver van enige aanspraak op dié kroon – en Stedman Gans erken dit maak seer. Gans het gesê: “Ons besef dat dinge nie so glad verloop as wat ons wil hê nie. Binne ons is ’n desire om dit te gaan regmaak.” Die Blitsbokke se veldtog in die Vancouver-toernooi in Kanada begin môre. Die span speel 21:23 (Suid-Afrikaanse tyd) in die BC Place-stadion teen Chili in groep A. Sondag draf hulle 00:52 uit teen Wallis en 04:46 teen Amerika. Terugval Gans meen ’n terugkeer tot die basics sal die regte doepa vir hom en sy spanmaats wees. “Ek glo daar is twee goed waarop ons altyd kan terugval. Dít is die effort wat ons wil insit en die vertroue op ons prosesse. Ons het geloof in albei,” het die boorling van Vredenburg gesê. “Die manne gaan elke keer op die veld om hul beste te gee – vir die trui en vir mekaar. Daar is geen twyfel daaroor nie. “Ons kon in die verlede staatmaak op ons prosesse en dit sal weer vir ons sukses sorg. Ons moet nou net die inwerkingstelling daarvan verbeter.” 