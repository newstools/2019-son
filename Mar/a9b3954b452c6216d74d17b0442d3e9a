MENSE se monde het dié week oopgehang toe die nou omstrede pastoor Alph Lukau kamma-likes ’n man uit die dood opgewek het. Maar ná die aanvanklike hype heers daar nou ’n woede oor Lukau se “opwekking”. Dit is veral geestelike leiers en begrafnisondernemings wat glad nie beïndruk met Lukau se stunt is nie. ’n Begrafnisondernemer, Dominic Barnes, sê reguit mense soos Lukau wil hulle bedryf doodmaak. Barnes sê in die 13 jaar wat hy daagliks met dooies werk, het nie een van hierdie afgestorwenes al ooit uit die hiernamaals teruggekeer nie. “As ’n dooie eendag hier sou wakker skrik, sal ek die eerste een was wat weghardloop. “Dit is wetenskaplik onmoontlik en mense wat sulke dinge glo, is eenvoudig gullible.” Past. Henry Serbourne is al 32 jaar ’n lykversorger. Hy staan by die His Will Funeral Home­ in Airport Industria bekend as die “mooimaker”, die een wat die lyke decent moet laat lyk. Pastoor Serbourne sê dit is hartseer dat pastore soos Lukau God se Woord as ’n money-making business wil gebruik. “Ek werk nou al 32 jaar met lyke en bring baie tyd met hulle deur. Nie één dag het een van hulle al wakker geword nie. “Toe ek daai video van die opwekking sien, het ek dadelik vir my vrou gesê dis ’n hoax, want g’n lyk se mond is oop nie. “Ons sorg nie net dat die oorledene respectable lyk nie, maar die mond word ook aan die binnekant toe gestitch sodat dit nie oop kan val nie. “Hoe de vis kon daai ou ook vir twee dae in ’n fridge­ lê en nie wakker skrik nie? “Hierdie ding is nie goed vir ons bedryf nie. Jy speel nie met die dood nie. Jy speel met naasbestaandes se emosies en dan noem jy jouself ’n man van die Here?” Die omstrede reverend Bougardt het ook nie doekies omgedraai nie en kaalvuis onder Lukau en sy manewales ingeklim. Bougardt meen: “Daai ou (Lukau) het Christianity en Jesus in disrepute gebring. Wat hy gedoen het, is godslasterlik. “Elke pastoor van iewers in Afrika wil hier kom met hulle fake miracles. “Deesdae is daar pastore wat claim hulle kan bid vir jou vir ’n langer penis ook. Watse vullis is dit daai? “Elke Jan Rap en sy maat is deesdae ’n pastoor en die regering moet hulle vasvat.”