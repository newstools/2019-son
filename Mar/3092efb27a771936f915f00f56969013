ATLANTIS. – Juis oor misdaad het hy 12 jaar gelede padgegee uit die land Nieu-Seeland toe. Toe tref terreur Ziyaad Shah (47), wat voorheen in Atlantis gewoon het, in sy nuwe tuiste. Shah is een van die gelukkiges wat die slagting in die Al Noor-moskee in Christchurch op 15 Maart oorleef het. ’n Moskee in Linwood, sowat 8 km verder, is ook geteiken. Daar het 50 mense in die aanvalle gesterf en 50 is beseer. Shah sê: “Ek het juis getrek Nieu-Seeland toe vir ’n beter toekoms vir my familie.” Shah is steeds in die hospitaal. Volgens hom was hulle reeds besig om te bid toe die aanvaller begin losbrand. Hy vertel: “Ek is eerste in my agterent getref, waarna ek nóg twee keer in die been getref is. “Ek kon duidelik die musiek hoor wat die aanvaller speel terwyl hy al skietend deur die moskee geloop het. “Ek het aan een van die gewondes gesê om doodstil te bly, want die aanvaller het teruggekom en kom kyk of daar nog mense is wat beweeg.” Hy vervolg: “Hy het snaakse musiek gespeel en het reg agter my kom staan en op mense geskiet wat beweeg. “Die vrees en paniek op oorlewendes se gesigte toe alles stil word, sal ek nooit kan vergeet nie. “Oral het gewondes en lyke gelê.” Vanuit sy hospitaalbed in Christchurch het hy met Moslemleiers gesels. Hy sê hy het dadelik die noodnommer 111 gebel vir hulp en kon gou deurkom. “Ek het daarna my vrou, Shamilah, gebel en vertel wat gebeur het.” Shah kom uit ’n bekende familie in Atlantis en het hulle nog verlede jaar kom besoek. Terwyl hy aansterk, word hy deur sy vrou en drie dogters in die hospitaal ondersteun. Sy familie in Atlantis sê hulle is net bly dat hy die aanval oorleef het. Die aanvalle is deur Nieu-Seeland se premier, Jacinda Ardern, as die ergste slagting in die moderne geskiedenis van Nieu-Seeland bestempel. Sy het aangekondig wet­gewing oor vuurwapens, spesifiek aanvalsgewere, gaan dringend hersien word.