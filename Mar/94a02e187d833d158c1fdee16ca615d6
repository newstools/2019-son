SOWAT 500 cops het gister in Kaapstad sonder ’n permit of permissie na die nasionale parlement gemarch. Die cops het voor die optog op die Parade saamgedrom. Daar het hulle wetsgehoorsame kollegas wat aan diens was hulle gewaarsku om nie deur die middestad te betoog nie. Cops van verskeie polisiestasies in die Kaap moan hulle word misgekyk wanneer dit tyd is vir bevorderings. ’n Polisievrou wat aan die march deelgeneem het, sê sy het 15 jaar diens in die polisie, maar is nog altyd konstabel. “Ek het ’n graad,” sê die wetstoepasser van die Kleinvlei-polisiestasie. “Maar daar is mense met minder ervaring as ek wat bevorder word. Die proses waardeur bevordering gedoen word, is onregverdig.” ’n Cop wat in Mowbray gestasioneer is, sê hy is al nege jaar in die polisiediens. “Ek het al aansoek gedoen vir bevordering, maar ek is steeds ’n konstabel. As jy niemand in daai paneel ken wat die besluite maak nie, dan kan jy maar vergeet.” Van die plakkate lees: “Geen promosie, geen stem” en “Ramaphosa, vat jou minister terug na visserye”. Laasgenoemde verwys na Bheki Cele, nasionale minister van polisie. Hy was vroeër adjunkminister van landbou, bosbou en visserye. Die pas gestigte South African Police and Allied­ Workers Union (Sapawu) het die betoging gereël. Mphangeli Jingqi, tesourier van Sapawu, sê ontevrede cops het besluit om dié vakbond te stig omdat die tradisionele polisievakbonde hulle griewe nie na wense met die polisie­bestuur deurpraat nie. Jingqi sê: “Ons is ’n nasionale vakbond met sowat 30 000 lede. Ons is nog nie amptelik geregistreer nie. “Maar ingevolge die Grondwet word ons erken omdat ons werkers verteenwoordig. “Ons is hier by die parlement, want ons kommunikasie het op dowe ore geval. “Niemand het na ons toe teruggekom toe ons al ons griewe skriftelik uitgedruk het nie. “Die minister van polisie het gesê hy reageer nie op gesiglose mense nie. Siekverlof “Ons is nou hier – met ons gesigte en al.” Jingqi sê hulle gee die polisiebestuur sewe dae om aan hulle eise te voldoen. “As die bestuur ons nie behoorlik beantwoord nie, sal ons besluit wat ons volgende stappe sal wees.” Jingqi hou vol die cops wat aan gister se march deelgeneem het, het nie gestaak nie – hulle is met siekverlof of op nagskof. Francois Beukman, voorsitter van die polisie­ministerie se portefeulje­komitee, het uit ’n vergadering in die parlement gekom om die klomp betogers se memorandum van klagtes te aanvaar. Beukman het gevra dat twee van die ontevrede cops saam met hom binnetoe gaan omdat die komitee juis besig was om die betoging te bespreek. Beukman sê: “Dit is baie duidelik die minister en die nasionale polisiekommis­saris, Khehla Sitole, moet dringend iets aan dié kwessie doen. Dit kan nie verder vertraag word nie. “Dit is onaanvaarbaar dat polisielede nou al drie jaar wag dat hierdie kwessie aandag kry.”