DAAR is niks wat ’n mens moeriger kan maak as die skending van basiese menseregte nie. ’n Pastoor het onlangs beweer hy wek mense uit die dood op. Dieselfde week het ’n groep dominees ’n debat gereël oor homoseksualiteit, maar met die voorafbepaalde siening dat dit sonde is. Ons geestelike leiers het aan die vooraand van Menseregtemaand bloot uit die kas geklim en hulle onkunde, arrogansie en onoorwoë opinies blootgestel. Die lewe leer ons dat nie alle goeie dade goed is nie en dat party meer skade as goed doen. Die kerk maak twee foute wanneer hy praat oor homoseksualiteit. Eerstens het hy nie ’n gay persoon ingesluit by die gesprek nie. En tweedens skarrel hy op soek na ’n wetenskaplike antwoord en ’n teksvers wat gay-wees veroordeel. Die kerk vergeet om die vertrekpunt van die gesprek sy dogma of geloofsleer te maak. As kerke weet wie hulle is en waarvoor hulle staan, sal daar meer gedoen en minder gepraat word. Die VGK-ring van Wellington het onlangs die term “homoseksualisme” gebruik. Hierdie term verskyn nie in enige formele of informele dokumente van die kerk nie. Die term het ook ’n negatiewe konnotasie en is etlike jare gelede gebruik as deel van haatspraak. Die stigma, homofobie en onvermoë om met begrip en empatie ’n gesprek in die kerk te voer, is in ’n gay- debat in die kerk uitgewys. Een van die paneellede het selfs so ver gegaan as om die ma’s te blame. Die lid sê: “Die ontwikkeling is deel van die hormoonvlakke tydens swangerskap en mense wat nie heteroseksueel is nie, is hoë gebruikers van dwelms. “Homoseksualiteit kan nie wetenskaplik bewys word nie en verander heeltyd.” Nog ’n paneellid sê “homoseksualiteit” is ’n offensive woord en die korrekte term daarvoor is “non-comforming” of “nie straight nie”. As die spreker Google gebruik, sal sy ontdek haar aanstootlike term beteken “om nie op te tree of te voldoen aan standaarde, houdings en gebruike wat normaal is nie”. Sy sê dus enigeen wat gay is, is nie normaal nie. Dit is baie duidelik dat die kerk nie die druk, vrees en angs van LGBTQI-persone verstaan nie. Die fokus is op ’n debat. Die noodkrete en trane word nie gehoor en gesien nie. Dalk is dit weens die diep-gewortelde patriargale stelsel wat nog in kerke bestaan. Ons kerke preek liefde, maar in hul dade is hulle onsensitief, onmenslik en makeer hulle waardigheid.