DIE Wes-Kaapse kantoor van die Suid-Afrikaanse Menseregtekommissie (SAMRK) het ’n ondersoek ter plaatse gedoen by verskeie kantore van die departement van arbeid (DVA). Chris Nissen, Wes-Kaapse kommissaris van die SAMRK, het ingegryp in ’n geskil wat by die DVA-kantore in Mitchells Plain ontstaan het. Son het vroeër berig plaaslike bruin mense het complain­ dat hulle nie vir werk in ag geneem word nie en dat swart mense van buite voorkeur kry. Werkloses het die kantoor se deure gesluit toe die direkteur-generaal van arbeid, Thobile Lamati, nie ’n afspraak met hulle nagekom het nie. Nissen het met die DVA se hoofdirekteur, Mawela Ntamo, Faiez Jacobs­ van die ANC en Fadiel Adams van Gatvol Capetonian ver­gader. Nissen sê hy het ’n dossier van ’n onbekende persoon ontvang oor die DVA in die Wes-Kaap en dit deeglik bestudeer. Hy het toe besluit om “dinge self te sien”. “Ek het ’n onbeplande besoek aan Mitchells Plain gedoen, maar die kantore was gesluit. “Van daar is ek na die Nyanga­-tak, maar die ontvangs was maar bra koud. Gelukkig was my besoek aan die Kaapstad-kantore beter. “Personeel van hulle HR-departement het my vergesel. “Hulle het verduidelik wat die proses is wanneer persone aansoek doen vir werk en hoekom hulle nie gekontak word as hulle nie suksesvol is nie.” Hy sê verder die SAMRK het verlede jaar bevindinge bekend gemaak ná ’n drie jaar lange studie oor die impak van die Employment Equity Act op bruines. “Dit wys armoede onder bruines het met 40% gestyg sedert die wet ingestel is. “Ons het dit aan die DVA uitgewys, maar hulle wil die inhoud van die dokument bestudeer voordat hulle daarop reageer. “Ek sal ook die bevin­dinge van ons huidige ondersoek en aanbevelings bekend maak sodra dit gereed is.” Mawela sê hy weet van Nissen se besoek aan die Kaapstadse kantoor en die personeel het hulle samewerking gegee. Hy wou nie op die besoeke aan die ander kantore kommentaar lewer nie oor hy nie daarvan bewus was nie.