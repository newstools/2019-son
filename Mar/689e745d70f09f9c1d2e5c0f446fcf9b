DAAR is geen paniek onder die Chilli Boys ná hulle eerste nederlaag in sewe wedstryde nie. Die span is Sondag in die Sisa Dukashe-stadion vir die eerste keer onder Clinton Larsen geklop toe SuperSport United hulle net-net met 1-0 getroef het. Die uitslag verstewig SuperSport se vyfde plek op die PSL-punteleer, maar vir die 14de geplaaste Chippa is relegasie nou weer ’n dreigende moontlikheid. Hulle het nou ewe veel punte as Free State Stars, wat in die 15de plek is ná 22 wedstryde. Die Chippa-breier sê wel hy het lank voor die tyd hiervoor beplan. “Ek het reeds toe ek hier begin het aan die spelers gesê alles gaan nie altyd reg loop nie. Ons gaan tog sekere wedstryde verloor. “Ek dink ook ons het sover uitstekend gedoen om so lank onoorwonne te bly,” sê hy. Die span het klein doelwitte gestel en is steeds op koers om dit te bereik. Daarom sê Larsen daar is geen rede vir paniek ná die een nederlaag nie. “Natuurlik sal dit goed wees as ’n mens jou doelwitte voor die tyd bereik, maar ons is sover op koers. “Ek het vir die span klein doelwitte gestel en ons werk met dit in gedagte. Daar is dus geen paniek nie. “Ons beweeg aan en maak reg vir die volgende wedstryd.” Chippa reis Sondag na die Peter Mokaba-stadion om die sukkelende Black Leopards te pak. Leopards is in die 12de plek met net een punt meer as Chippa. ’n Oorwinning vir Larsen­ se span kan hulle so hoog as 11de vat. Maar met die spanne so na aan mekaar onder aan die puntelys gaan dít nie veel help om worries oor relegasie te beëindig nie. Soos sake staan, gaan die spanne tussen 10de en 16de plek tot die einde moet veg.