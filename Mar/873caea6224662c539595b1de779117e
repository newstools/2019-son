DIE Bulls se sewe maer jare op Ellispark het gister uiteindelik tot ’n einde gekom. Die span van Pretoria het dié Superrugby-wedstryd gemaklik en welverdiend met 30-12 gewen nadat hy in die rustyd met 14-0 voor was. Eintlik vlei die telling die Lions, want swak afronding het die Bulls in die eerste helfte van drie seker drieë beroof. Die Bulls was in die eerste 40 minute totaal in beheer. Schalk Brits en Duane Vermeulen was veral skitterend. Die Bulls is ook goed aangevoer deur Handré Pollard, die losskakel. Hy kon agter ’n wen-agtal die spel dikteer en het ook uitgeblink met ’n persoon­like bydrae van 20 punte. Dit het van ’n doelskop en ses strafdoele gekom. Die Bulls het só goed ver­dedig en soveel druk toegepas dat die Lions nooit momentum kon kry nie. Die flank Marnus Schoeman het weer meedoënloos vorentoe gespeel en boks wedstryd vir wedstryd ver bo sy gewig. Malcolm Marx en Kwagga Smith het volgens hul standaarde ’n stil wedstryd beleef. Die Lions se losskakel, Elton Jantjies, het ook ’n gulde kans verspeel om ’n besonderse mylpaal te bereik. Hy’t voor die afskop vier punte kortgekom om net die vyfde speler in die geskiedenis te word wat 1 000 punte in Superrugby aanteken. Bulls – drieë: Duane Vermeulen, Warrick Gelant; doelskop: Handré Pollard; strafdoele: Pollard (6). Lions – drieë: Carlu Sadie, Dylan Smith; doelskop: Elton Jantjies.