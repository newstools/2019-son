“VOERTSEK, n****rs! Waar’s China!? Julle almal­ gaan vrek vandag!” So het ’n staatsgetuie Vrydag in die Baaise hoog­geregshof getuig. Dis wat Damian “oom Jan” Kammies na bewering op hom en sy huismense geskree het kort nadat dié en twee makkers, sê hy, sy huis se deur afgetrap het. Ses mans – Kammies (23), Deilon Makoppa (31), Kurt Bosman (29), Chris­tiano Witbooi (19), Ashton Calvert (25) en Warren “Wakka­”­ Steyn (24) – staan almal tereg op klagte van onder­ meer ’n dubbele moord en van brand­stigting. Dis nadat Mohammed Gamieldien “Mielie” Abdullah en Deon Matthys op 19 November 2016 vermoor is. Die getuie se naam mag nie genoem word nie omdat sy identiteit beskerm word. Hosh Volgens hom het hy, sy girlfriend, hulle kinders en Abdullah die oggend nog in hulle huis in Schauderville geslaap toe die voordeur skielik oopgetrap is. Hy sê toe die deur oopgetrap word, toe sê hy onmiddellik vir Abdullah: “Hosh, my broe, die deur word oopgetrap!” Volgens die getuie het drie mans – Kammies, Steyn en ene Pokkel – by die huis ingestorm. Hy beweer Kammies het ’n vuurwapen op hulle almal­ gerig en geskree: “Voertsek, n****rs! Waar’s China!? Julle almal gaan vrek vandag!” Pokkel was na bewering gewapen met ’n kapmes. Die getuie sê hy en Abdullah het toe aan Kammies gesê hy kan mos sien China is nie met hulle nie. Hy sê hy het aan ’n erg omgekrapte Kammies gesê dis nou al twee weke dat hy nie met China loop nie. Die getuie sê toe hy vir sy gilrfriend sê om die kinders reg te kry, het Pokkel aan hom gesê: “Voertsek, n****r, wat sê jy daar!?” Die getuie sê toe die drie mans by die huis uitstap, het hy aangetrek en stadig na die kombuis beweeg. Hy sê toe hy sien hulle kom terug, het hy deur die kombuisvenster gespring en onder die kamervenster gaan hurk. Dis toe dat hy hoor, getuig hy, dat Kammies vir Abdullah sê: “Voertsek, n****r! Jy loop met China! Kom wys ons waar China is!” En Steyn het glo vir Abdullah gevra: “Waar’s daai jong (die getuie)?” Die getuie sê Abdullah het geantwoord: “Nee, hy’t gespring.” Die huis het skielik­ stil geraak, sê die getuie, en hy het toe tot by ’n hoek daarvan gesluip. Volgens hom het die mans en Abdullah in ’n wit Corsa-bakkie geklim. Hy getuig Pokkel en Abdullah het agter gesit, Kammies was die drywer en Steyn het langs hom ingeklim. Toe die bakkie ry, sê die getuie, het hy sy girlfriend aangeraai om met die kinders­ na haar suster te gaan. Die saak dien voor regter Glen Goosen. Advv. Mujaahid Sanden en Liesel Landman is die staatsaanklaers.