’N KONTRAKWERKER van Transnet beweer sy manager het hom gestoot en gechoke en rassistiese aanmerkings teenoor hom gemaak. Ashley Kemp (27), wat al die afgelope sewe jaar as ’n flagman by Transnet se RME-afdeling in Bellville werk, vertel hy is ontnugter deur Vrydag se voorval. Kemp, ’n inwoner van Heathfield, sê hy en sy manager, Mvusi Yaya, het agter in ’n maatskappyvoertuig gesit met twee files tussen hulle. Voorskryf “Yaya het gesê ek sit op die plek van die files, maar ek het geantwoord: ‘Daar is dan genoeg plek vir die twee klein files.’ “Ek het hom gevra of hy ’n probleem met my het. “Hy het toe geantwoord: ‘Ek sal jou wys as ons op site kom – jy gaan in die ander van sit.’ “Ek het hom gesê die voertuig behoort aan Transnet en hy kan nie voorskryf waar ek moet sit nie. “By die site het ek uitgeklim, maar toe ek later weer wil inklim, het hy my rondgestoot. “Hy het my by die nek gegryp en toe ek my teëstaan, het hy my gewurg en gesê: ‘Gaan maar na HR toe – hulle is ook swart – en sien of jy gaan regkom.’ ” Hy sê hy het die voorval by ’n ander bestuurder gaan aanmeld, maar geen hulp ontvang nie. “Eers toe ek ’n klag by die polisie gemaak het, het hulle met voorstelle van ’n vreedsame ooreenkoms gekom. “Maar ek gaan dit nie daar los nie,” het hy gesê. Yaya is Woensdag geskors hangende ’n ondersoek. Yonela Ketyana, ’n woordvoerder van Transnet, sê dié soort gedrag word nie by die maatskappy geduld nie. “Die saak sal beslis deeglik ondersoek word,” sê Ketyana. Oscar Lyons, ’n woordvoerder van die organisasie Gatvol Cape­to­nian, sê hulle gaan die saak hof toe vat. “Ons wil ’n boodskap uitstuur dat die misbruik van mag en posisie nie geduld sal word nie,” sê Lyons.