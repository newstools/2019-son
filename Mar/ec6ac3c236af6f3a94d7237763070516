DIE staatspresident, Cyril Ramaphosa, het Donderdag in die Noord-Kaap ’n myn met een van die grootste reserwes sinkerts ter wêreld geopen. Dié historiese gebeurtenis het plaasgevind naby Aggeneys, by Vedanta Zinc International (VZI) se nuwe Gamsberg-myn. Dit is ongeveer 135 km noord van Springbok geleë. Vedanta Resources Ltd. is ’n globaal gediversifiseerde natuurlike hulpbronne-maatskappy van Indië en die sesde grootste ter wêreld. Nadat pres. Ramaphosa, vergesel van die minister van minerale hulpbronne, Gwede Mantashe, en die Noord-Kaapse premier, Sylvia Lucas, ’n besigtigingstoer by die mynaanleg afgelê het, het die president honderde gaste toegespreek. “Dit is ’n mylpaal vir ekonomiese ontwikkeling in die Noord-Kaap. Ek is baie beïndruk met almal wat hier werk, veral diegene van Namakwaland. “Ek het nog nooit so baie ingenieurs ontmoet nie, veral vroue. Ons moet almal saamwerk vir ’n beter Suid-Afrika. “Dié ontwikkeling het die verhouding tussen Indië en Suid-Afrika verstewig. “Verder was dit ’n visioenêre idee om in die Noord-Kaap te belê.” Volgens Ramaphosa is Vedanta ’n ver-siende en innoverende vennoot wat nuwe energie in die mynbou hier geblaas het. Hy het die maatskappy geloof vir die R44 miljoen wat hy reeds in die gemeenskap ingeploeg het, onder meer vir opleiding en ge­sondheid­. Hy het ten slotte gesê dat ’n smelter-affineerder van miljarde rande hier beplan word. Sodoende­ sal daar weggedoen word met die idee dat ons ontginde erts en minerale in die buiteland verwerk moet word. Lucas was verheug en het gesê die ontwikkeling kan veral die jeug en vroue bevoordeel. Volgens haar het die myn die digitale era betree. Dít is nodig om die sogenaamde vierde industriële revolusie te betree. ’n Opgewonde Srinivasan Venkatakrishnan, uitvoerende hoofbeampte van Vedanta Resources, het vertel dat Vedanta eintlik “ongekende kennis of hulpbronne” beteken. Hy het bygevoeg dat van die 3 400 tydelike konstruksiewerkers sowat 1 500 van die Noord-Kaap is. Van hulle is 25% van die Boesmanland/Namakwaland-streek. Die myn sal uiteindelik sowat 750 permanente werkers aanstel. Daar word bereken dat fase 1 van R5,5 miljard ’n “mynleeftyd” van 13 jaar gaan hê. Ná die voltooiing van ál vier fases (R21,8 miljard) sal die mynleeftyd tot 30 jaar verleng word, luidens ’n verklaring van VZI. Dit sal die werkloosheid­syfer van byna 40% hier drasties verminder. Veronica van Dyk (DA-LP vir Namakwaland) het genoem dat haar party die werksgeleent­hede wat reeds vir die plaaslike in­woners geskep is, hartlik verwelkom. “Mynbou skep baie direkte en indirekte geleenthede waarby gemeenskappe van veral die Nama Khoi- en Khâi-Ma-munisipaliteite vorentoe kan baat. Dit sal die werkloosheid teenwerk.”