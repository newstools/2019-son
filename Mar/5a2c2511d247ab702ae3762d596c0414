DIE gehalte van krieket op die Suid-Afrikaanse platteland raak al hoe beter. Dít is die mening van die president van Suid-Afrikaanse Plattelandse Krieket, Leon Coetzee. Coetzee, ook die president van die Grahamstad-krieketraad (GKR), was aan die woord ná verlede week se plattelandse krieketweek. Dis in Grahamstad gehou. Dit was duidelik al die provinsies het verbeter en hulle benader die spel meer professioneel. Die GKR het al sy klubs en skole bedank vir die rol wat hulle in die suksesvolle aanbieding van die toernooi gespeel het. Onoorwonne Dit was wel ’n teleurstelling dat die gasheer, Ooste­like Provinsie-Platteland (OPP), nie ’n goeie week beleef het nie. Die OPP het al sy wedstryde verloor. Die wedstryde was wel baie mededingend en die wenner is eers op die laaste dag bepaal. Noordwes en KwaZulu-Natal (KZN) was albei onoorwonne. Om hulle te skei, is na lopietempo gekyk. Noordwes is eindelik aangewys as die wenner. Noordwes en KZN geniet ook die grootste verteenwoordiging in die Suid-Afrikaanse Platteland-span, wat volgende maand in Kimberley aan die Future Cup sal deelneem. Zac Elkin van Mpuma­langa is as die speler van die week aangewys. Hy het die week met ’n hoogste telling van 116 lopies gespog. Anele Mbolombo van Grens-Platteland het die week afgesluit met die titel van bouler van die toernooi.