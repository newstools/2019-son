DIE Hurricanes gaan die Stormers se verdediging Saterdag behoorlik op die proef stel. En veral Beauden Barrett, briljante All Black-losskakel, kan die manne van die Kaap hoofbrekens gee. Die 27-jarige boorling van New Plymouth het Nieu-Seeland tot dusver in 73 toetse verteenwoordig. Hy was nie verniet twee jaar agtereenvolgens Wêreldrugby se speler van die jaar nie. En as die Stormers hom nie neutraliseer nie, kan hy verwoesting saai. Gevaarlik ­Norman Laker, die Storm­ers se verdedigingsafrigter, glo Barrett kan die Kapenaars se verdediging tot die uiterste beproef. Laker het gister in ’n telekonferensie uit Wellington gesê: “Ja, hy (Barrett) is ’n wêreldklasspeler. Hy is nie net gevaarlik op die aanval nie, hy skep ook baie geleenthede vir die spelers rondom hom. “Ons gaan obviously nie net op een individu fokus nie, want daar is ander spelers wat ook ’n groot bedreiging inhou.” Laker glo sy span het in die laaste drie games­ geleidelik verbeter in hul verdediging. Hulle beoog om dié week meer vordering in dié aspek van die spel te maak. “Die doelwit is om die trots terug te bring in die manier hoe ons verdedig. Die Hurricanes gaan beslis ’n groot uitdaging vir ons bied. “Na dié game sal ons presies weet waar ons staan. Dit is my eerste keer as ’n coach met die Stormers op ’n oorsese toer. “Almal het in ons plan ingekoop en ons sal maar moet sien wat dié naweek gaan gebeur.” Laker het laat blyk dat Eben Etzebeth, wat laas week harsingskudding teen die Jaguares op Nuweland opgedoen het, ’n fiksheidstoets geslaag het. Die Bok-slot kan dus dalk vir die game teen die ’Canes oorweeg word.