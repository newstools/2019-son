NET hoe veilig is dit nog om plaaslike sokkerwedstryde by te woon? Dís die vraag op Baaienaars se lippe nadat die eienaar van Tornado FC, Siphiwo Mawawa Nyobo, Saterdag doodgeskiet is. Sy ontydige dood volg kort nadat sy span Birmingham City in die North End-stadion in Oos-Londen met 4-1 geklop het. Nyobo was glo in sy kar op pad huis toe met twee van sy kinders. ’n Voertuig met twee mans het langs sy kar opgetrek en op Nyobo losgebrand. Altesaam 15 skote is na bewering op die Oos-Londense sakeman en traditional­ healer afgevuur. Nyobo is op die toneel dood nadat ses daarvan hom getref het. Geen van die kinders­ het enige iets in die skietvoorval oorgekom nie. Die vrou wat hulle drywer was, ene Monica, is twee keer getref. Sy sterk aan in die hospitaal. Die breier van Tornado, Tshepo Motsoeneng, sê dis nie te sê die skietvoorval het noodwendig iets met sokker te doen nie. Motsoeneng sê: “In dié stadium is dit nog onduidelik presies wat gebeur het, maar ek hóóp nie dit het enige iets met die spel te doen nie.” Hy sê ás dit iets met die spel te doen het, moet hy ook nou vir sy lewe vrees. Nyobo is nie besteel nie, hoewel hy byna R30 000 in wedstrydgeld by hom gehad het. ’n Bekommerde Motsoeneng sê: “Ek weet nie of ons ander betrokkenes by die klub nog veilig is nie.” Hy sê Nyobo het gedurende­ die wedstryd­ vrylik tussen die skare beweeg. Enige iemand kon hom tóé ook aangeval het. Dié voorval volg ’n week nadat ’n skeids­regter in ’n wedstryd in Limpopo aangeval is. Motsoeneng sê die klub is nou vas­berade om die Tweede Liga vir hulle vermoorde baas te wen. Tornado speel dié naweek in Queenstown.