VILLAGERS Worcester kan môre vir ’n verrassing sorg deur Durbell te klop. Dié spanne kom op Boland­park in Worcester in hulle laaste groepwedstryd van die Gold Cup teen mekaar te staan. Durbell is dalk die gunsteling, maar Villagers se passie en ingesteldheid is die sleutel tot sy sukses. En die begeesterde tuisskare moet ook in ag geneem word. Villa het verlede week teen Progress twee kardinale foute begaan. Die een was weens ’n onder­breking in konsentrasie. Die span het balbesit op sy lynstaan-ingooi verloor en Progress het toe ’n verspot maklike drie gedruk. Die tweede fout was ’n paar swak tackles teen die verloop van die spel. Ook dié lapses het tot drieë teen Villa gelei. Villa se gesoute breier, Aldridge Mercuur, het dié gebreke dié week sommer gou aangespreek. Maar Mercuur was ook baie teleurgesteld met van die skeids­regter se beslissings. Durbell het sewe punte ná twee wedstryde, maar as Villa met ’n bonuspunt wen, kan hy nog na die kwarteindstryd deurdring. Progress speel teen die voorloper in die groep, Rhinos. Progress se afrigter, Vincent Moos, was laas week takties slinks teen Villa. Hy het sy vinnige spelers in die laaste 20 minute ingespan. Veral die ervare skrumskakel Mzo Dyantyi, wat ’n plaasvervanger in die twee helfte was, het die wedstrydplan mooi bestuur. Hy het die Villa-voor­spelers knaend laat omdraai met sy box kicks. Gardens het laas week verras deur College Rovers met 30-28 te klop. Die wenners en naas­wenners van die vier groepe kwalifiseer vir die kwarteindronde. Bepalings vir môre BLOEMFONTEIN: Bloemfontein-Polisie t Naka Bulls MDANTSANE: Swallows t Roodepoort NORTHAM PLATINUM-ONTSPANNINGSKLUB: Rhinos t Progress George OLYMPIA PARK: Springs t Rustenburg Impala WELKOM: Welkom t Sishen REIGERPARK-SPORT­ARENA: East Rand United t Gardens HYDRA-ARC-RUGBYKLUB: Secunda t College Rovers BOLANDPARK: Villagers Worcester t Durbell