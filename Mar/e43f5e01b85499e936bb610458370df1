DIS belangrik dat jy ’n ID het. Daarsonder kan jy nie op 8 Mei in die nasionale verkiesing stem nie. Om te beklemtoon hoe noodsaaklik dit is dat jy ’n ID het, het die departement van binnelandse sake en die Onafhanklike Verkiesingskommissie (OVK) in die Baai ’n bewusmakingsveldtog gehou. Die beamptes van die departement en die OVK het die afgelope week die Greenacres-, Cleary Park-, KwaNobuhle- en Motherwell-winkelsentrum besoek en pamflette hieroor uitgedeel. Sonder ’n ID kan ’n mens nie werk kry, vir maatskaplike toelae in aanmerking kom, gesondheidsdienste van die regering ontvang, trou of in verkiesings stem nie. Mlindi Mdyogolo, ’n kantoor­bestuurder by binnelandse sake in die Cleary Park-winkelsentrum, sê daar’s 8 000 mense wat sedert 2015 nog nie hulle ID kom afhaal het nie. Volgens hom is dit ’n uitdaging, want hulle het nie bêreplek vir alles nie. Gewoonlik word ’n onopgeëiste ID ná ses maande vernietig. “Om ’n ID te kry, moet ’n mens ’n geboortesertifikaat hê en 16 jaar of ouer wees. Die persoon moet die plaaslike kantoor van binnelandse sake saam met minstens een ouer besoek wanneer hy of sy vir die eerste keer aansoek doen. “In die Metro is daar vier kantore. Daar is die groot Port Elizabethse kantoor en die kleineres in Cleary Park, Motherwell en Uitenhage.” Khutala Mlanjana, hoof van die OVK se eenheid vir uitreiking en kommunikasie, sê dis baie belangrik om aan die verkiesing deel te neem omdat jy jou stem moet uitbring. “Ons werk voortdurend met binnelandse sake saam om, wanneer ook al die geleentheid daar is, bewustheid te skep. Elke stem tel. “As jy nie stem nie, gee jy iemand anders die mag om vir jou te besluit.” In die Baaise Metro het altesaam 14 804 mense nuut ge­registreer. Dis die hoogste getal in die Oos-Kaap. In die Buffalo City-metro het 10 113 geregistreer. Die meeste geregistreerdes is tussen 20 en 29 jaar oud. Daar’s 4 791 stemstasies in die land. Mense kan van 4 tot 18 April aansoek doen vir spesiale stemme. Bevestig jou details deur jou ID-nommer teen R1 na 32810 te SMS. Kyk by maps.elections.org.za/vsfinder waar jy kan stem en besoek elections.org.za vir nog info.