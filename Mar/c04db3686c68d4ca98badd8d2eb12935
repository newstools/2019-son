ADV. Sheriff Mohamed is op dunner as dun ys nadat hy gister vergeet het om vir die hof op te daag. Mohammed is die regs­verteenwoordiger van Lloyd Simbarashe, wat hof loop vir die moord op Nikita Lewis in 2015. Simbarashe is reeds skuldig bevind aan die moord. Lewis was in hiding by die Saartjie Baartman-sentrum vir vroue en kinders in Manenberg. Sy het juis in dié plek van veiligheid beland nadat Simbarashe haar met acid in die gesig gegooi het. Sy is 34 keer ten aanskoue van haar vriende en inkopiegangers by ’n winkel nie ver van die sentrum nie gesteek. Mohamed is verlede week oor die kole gehaal toe hy herhaaldelik na inwoners van die sentrum as inmates verwys het. Gister het regter Melanie Holderness haar cool heeltemal met hom verloor. “Watter verskoning jy ook al het vir hoekom jy nie vanoggend in die hof was nie, ek wil dit nie hoor nie. Ek gaan jou gedrag by die regter-president van die hof en by die Kaapse balieraad rapporteer.” Sy het gesê Mohamed se gedrag was deur die hele verhoor traak-my-nie-agtig. “Deur na slagoffers van geweld te verwys as inmates, wys jou lack aan respek. Ek stel nie belang in jou verskonings nie. Jy het ’n plig teenoor die hof en jy moet dit eer.” Die saak was gister in die hof vir voorvonnisbetoë. Die staat het life gevra. Holderness sal Donderdagoggend die vonnis oplê.