DIE Southern Kings se kans om hulle derde sege in dié seisoen se Pro14-kompetisie te behaal, word baie skraal. Die Kings het nou net drie kanse oor om te verbeter op hulle beste seisoen tot dusver wat die Pro14 betref. In Ierland het die span teen Ulster nog ’n vurige vertoning gelewer, maar ongelukkig weer vasgeval. Coach Deon Davids se span moes weens ’n rooi én ’n geel kaart ’n ruk lank met 13 spelers klaarkom. Ulster het toe met 33-19 gewen. Die Kings keer nou terug om een van hulle belangrikste wedstryde te speel. Op 7 April sê hulle die Dragons die stryd aan. Dié kragmeting kan bepaal waar die Kings hierdie seisoen eindig, want die Walliese span het met 19 punte ná 18 wedstryde net ’n punt minder as die Kings. Hoewel die Dragons vier oorwinnings behaal het en die Kings net twee, het die Kings meer bonuspunte gekry. Behou Dít sit hulle bo die Dragons en die Italiaanse span Zebre. “Dit is ’n belangrike wedstryd as ’n mens kyk na hoe die spanne op die logs sit. “So, dit is vanselfsprekend dat ons graag sal wil wen en ons posisie bo die ander twee spanne wil behou,” het Davids gesê. As die Kings nie teen die Dragons wen nie, is daar nog ’n kans teen Ospreys en die Cheetahs. Die Kings het voorheen teen hulle vasgeval; dus is die Dragons hulle beste kans om te wen. “Mense kyk seker nie so daarna nie, maar ons het wel verbeter van verlede seisoen af en in die laaste drie tuis­wedstryde. Ek glo ons kan alles wat ons die laaste paar weke op toer geleer het, teen ons teenstanders toepas. “Ons wil die seisoen goed afsluit. ’n Oorwinning of twee sal goed werk om ons verbetering te beklemtoon.”