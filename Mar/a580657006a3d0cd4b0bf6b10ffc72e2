WANNEER ’n mens na Rassie van der Dussen luister, sal jy sweer hy maak voorbrand vir Wêreldbekerplekke vir hom en Reeza Hendricks. Van Der Dussen (64) en Hendricks (65) was Vrydagaand op SuperSportpark in Centurion die kolfhelde vir Suid-Afrika se krieketspan. Die Proteas het met 16 lopies gewen en loop met 2-0 in die T20-reeks teen Sri Lanka voor. Die derde en laaste wedstryd word vanmiddag op die Wanderers in Johannesburg gespeel. Van der Dussen is Vrydagaand as die speler van die wedstryd aangewys. Hy en Hendricks het 116 lopies om die tweede paaltjie in ’n deurslaggewende vennootskap aange­teken. Van der Dussen het hierdie seisoen as ’n sekere keuse vir die Proteas vir die Wêreldbekertoernooi in Engeland en Wallis na vore getree. Een van Aiden Markram, Hendricks en Hashim Amla sal die ongelukkige een wees wat nie gekies gaan word nie. Van der Dussen het ná Vrydag se wedstryd aan die media vertel hoe lekker dit is om saam met Hendricks te kolf. “Ons kolfwerk vul mekaar aan. Ons het al so baie saam gekolf en ken mekaar se spel.”