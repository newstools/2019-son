AS JY in Ravensmead bly en jy koop vir jou nuwe furniture en ’n splinternuwe kar, dan moet jy nie verbaas wees as jou bure jou met agterdog beloer nie. Die 52-jarige man wat die allemintige PowerBall jackpot van oor die R232 miljoen gewen het, is blykbaar van Ravens­mead. Son op Sondag het ’n kans gewaag deur so ’n bietjie in die Ravey te gaan rondry en by die inwoners te hoor of hulle dalk nie weet wie nou die rykste inwoner is nie. En sommer vir die grap het ons by hulle stilgehou en gesê ’n betroubare bron het gesê die persoon wat voor ons staan, is die moeder van alle jackpot-wenners. Twee ouens wat met hulle trollie uit op die skarrel was, het verbaas na hulle makker gestaar toe ons dié uitwys as die PowerBall-wenner. En ’n wyle het dit op hul bruin gebrande gesigte gewys dat die einde van al hulle swaarkry dalk uiteindelik aangebreek het – totdat hulle besef het dit is net ’n grap en toe uitgebars het van die lag. Een inwoner het gesê: “Meneer, as ek daai wenner was, het ek baie beslis nie meer hier in Ravensmead gebly nie. “Maar ek sou dit so confidential gehou het, want as mense weet jy het geld, dan boer hulle by jou huis.” Louise van Wyk het gewys haar hart is eintlik die kingdom van charity toe sy gevra is wat sy met soveel miljoene sou doen. “Ek sou ’n groot shelter gebou het vir ál die haweloses hier in Ravensmead. “Hier is baie mense wat net soos ek haweloos is, en ’n lekker plek waar hulle warm maaltye kan kry sou net die regte ding wees. “Ek mean maar, hier is die winter op pad en dit gaan weer vanjaar koud op straat wees.” Nog ’n hawelose, Trevor Manuel (en nee, hy is nie die vorige minister van finansies nie), het gekraai van die lag op die vraag wat hy met soveel geld sou doen. “Ek sou beslis nie vandag hier op hierdie straathoek gesit het nie,” het hy met ’n breë smile gesê. Die betrokke wenner het reeds volgens Ithuba na vore gekom en sy yslike jackpot geëis. Maar of hy steeds in Ravensmead woon, bly ’n vraag waaroor menige inwoner steeds wonder...