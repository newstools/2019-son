KURT-LEE Arendse (22) van die Paarl is beslis ’n speler om dop te hou. Hy het verlede naweek sy debuut vir Neil Powell se Blitsbokke gemaak ná ’n suksesvolle paar jaar by die Universiteit van Wes-Kaapland (UWK). Son op Sondag het Woensdag met Arendse gesels toe die seë­vierende Blitse in Kaapstad geland het nadat hulle die Vancouver-toernooi in sewesrugby se Wêreldreeks gewen het. Arendse, die enigste groentjie in die Vancouver-groep, het nie veel speelkans gekry nie, maar Powell sê hy sal hopelik binnekort ’n ordentlike run kry. “Kurt-Lee is beslis een vir die toekoms. Hy het nie juis baie geleenthede gekry die naweek nie, maar baie hard gewerk van die veld af en goed ingepas by die spankultuur,” sê Powell. “Ek sien hom as iemand op wie daar ’n blink toekoms in sewesrugby wag. Ek dink sewes is sy game. “Hy het beslis die potensiaal om ’n great speler te word. Ek sien uit daarna om hom ’n ordentlike run te gee – vroeër eerder as later.” Arendse was verras deur die aantal joernaliste wat met hom wou gesels, maar hy het die media met selfvertroue gehanteer. “Ek was nie werklik verbaas (oor die oproep na die Blitsbokspan) nie. Ek het geweet die call gaan een of ander tyd kom. “Ek het net nie geweet dit gaan so gou kom nie. Die boys het baie goed gevaar in Vancouver en ek was happy om op die podium saam met my nuwe spanmaats te wees. “Dit was belangrik vir my om heelnaweek positive vibes na die span te bring, want ’n negatiewe houding kan negatiewe energie deur die span stuur,” sê die UWK-student en ster-rugbyspeler. Powell se Blitse het voor Kanada nie te waffers in dié seisoen se Wêreldreeks gevaar nie. Talle sterre soos Seabelo Senatla, Kwagga Smith, Rosko Specman, Tim Agaba, Dylan Sage en Ruhan Nel spits hulle nou eerder op die vyftienmankode toe. Dus was hy genoodsaak om nuwe manne by die Blitse te betrek. ’n Speler soos JC Pretorius het in Kanada sterk na vore gekom, terwyl Selvyn Davids nou ’n meer senior rol het om te vervul. Kers Arendse sê hy’t baie by een van die ervare manne geleer. “Branco du Preez was die naweek my kamermaat en ek kon gaan kers opsteek by hom. Sy ervaring is iets waarop ek nou kan staatmaak en ek kan leer van hom. “Ek het ook al voorheen saam met Zain (Davids) getoer. So, die manne het my onder hul vlerk geneem,” vertel Arendse. Sy rugby journey het in gr. 2 by Paulus Joubert in die Paarl begin. “Ek het nie regtig belang gestel in rugby nie totdat juffrou Fortuin by Paulus my betrek het. “Ek het onmiddellik besef rugby maak my gelukkig en ek speel sedertdien non-stop. Ek het ook in Paulus Sekondêr se eerste span gespeel en vir Young Standards junior-klubrugby gespeel. Ek het ook later by die Allandale-rugbyklub gaan speel voordat ek vir Boland se o. 20-span opgeroep is. “Coach Chester (Williams) het toe daar kom recruit en van my spanmaats na die UWK gelok. Ek was egter een van dié wat agtergebly het. ’n Paar weke later het Chester my tog genader en die res, soos hulle sê, is geskiedenis,” vertel hy. Al lyk Arendse se toekoms in rugby belowend, vergeet hy nie dat sy akademiese verpligtinge eerste moet kom nie. “Ek is reeds nou op pad kampus toe, want ek het klasse om by te woon,” knip hy sy eerste groot mediagesprek kort.