TJOEF-TJAF en Sri Lanka se tjank is af. Die Proteas het gister op Kingsmead in Durban die derde eendagwedstryd teen Sri Lanka volgens die Duckworth-Lewis-metode met 71 lopies gewen. Die wedstryd is weens reën­ tot 24 boulbeurte verkort. Die besoekers moes 118 lopies van 48 balle aanteken vir ’n oorwinning. Quinton de Kock het met sy ankerrol 121 lopies van net 106 balle gemoker. Dit het die Proteas in staat gestel om 331/5 te bereik. Ruskans Die 26-jarige paaltjiewagter-kolwer het in die vorige twee wedstryde 81 en 94 lopies aangeteken. Met die reeks wat nou ook beklink is, kan die nasionale keurders die oorblywende twee wedstryde gebruik om spelers wat op ’n plek in die Wêreldbeker-groep aanspraak maak, kans te gee. Die Proteas is nou 3-0 voor in die reeks van vyf wedstryde. De Kock kan een van die spelers wees wat dalk ’n ruskans kan kry. Hy is met 296 lopies die voorste lopievraat in die reeks. Sy kaptein, Faf du Plessis, is met 205 in die tweede plek. Du Plessis, wat 36 lopies aan­geteken het, was om die tweede paaltjie saam met De Kock in ’n vennootskap van 97 lopies van net 64 balle. Die aanvangskolwer Reeza Hendricks (4) se gesukkel in die reeks duur voort. Hy is een van die aanspraakmakers op ’n plek in die Wêreldbeker-groep en het in die vorige twee wedstryde gesukkel. Hy het toe onderskeidelik (1) en (29) aangeteken. Rassie van der Dussen het weer beïndruk met die manier hoe hy sy 50-tal van net 67 balle bereik het. Daar was ook goeie bydraes van David Miller (41*), Dwaine Pretorius (32) en die veelsydige Andile Phe­hlukwayo met ’n warrelwind-38* wat hy van net 15 balle geslaan het. Ottis Gibson (breier) het twee veranderinge aangebring. Tabraiz Shamsi is as tweede draaier ingesluit saam met Imran Tahir, terwyl die blitsbouler Anrich Nortjé weggelaat is vir Shamsi. Die verwagting is dat Gibson en sy medekeurders talle veranderinge kan aanbring. Die ervare Cobra-kaptein, JP Duminy, het hom gister reeds by die groep in Durban aangesluit en kan dalk as kaptein in die plek van Du Plessis speel.