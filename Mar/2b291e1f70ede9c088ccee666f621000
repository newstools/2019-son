WITS staan nie net in Chippa United se pad tot die Nedbank Cup-titel nie, maar ook vir deelname aan die African Confederations Cup (ACC). Die wenner van die Cup sal aan die ACC in die 2019/’20-seisoen deelneem. Om daarvan te droom, sal die Chilli Boys Saterdag in die Wits-stadion eers verby die tuisspan moet kom. Chippa se breier, Clinton Larsen, sê om tot die ACC deur te dring, moet sy spelers net glo hulle kan die ding in Johannesburg doen. Larsen sê: “Ons het reeds gewys ons kan enige span klop. “Ons het dit gewys toe ons Mamelodi Sundowns in die eerste ronde (van die Cup) uitgeskop het. “Ons het ook goed vertoon teen SuperSport United in die PSL (Premier-sokker­liga). “So, as ons in onsself glo en mededingend is, kan ons die ver­name spanne klop.” Hoewel Wits tweede op die PSL-puntelys is, het hy gesukkel in sy laaste wedstryde. Wits is egter een van die spanne wat die Cup al gewen het. Dit was in 2010 onder Roger de Sá. Sy volgende beste vertoning was in 2014. Dis toe hy as die naaswenner geëindig het. (Orlando Pirates­ het toe met 3-1 gewen.) Die Chilli Boys, weer, het sedert 2008 gesukkel om verder as die eerste ronde te vorder. Hulle het eers verlede seisoen hulle beste vertoning gelewer. Dis toe Dan Male­sela hulle tot die halfeindstryd afgerig het. Ongelukkig vir Chippa het SuperSport United hom met 4-2 van strafdoele geklop. SuperSport het toe ook die Cup verower. Larsen sê: “Dit sal iets besonders wees as ons aan ’n Afrika-kompetisie kan deelneem. “Chippa het nog nie ’n titel verower nie, en dít behoort die spelers te motiveer.”