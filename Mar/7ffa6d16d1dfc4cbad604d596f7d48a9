DIS nie die situasie waarin Suid-Afrika se krieketkamp hom wou bevind het met die aanvang van die eendaagse reeks teen Sri Lanka vandag op die Wanderers in Johannesburg nie. Die Proteas pak Sri Lanka in vyf wedstryde wat hulle laaste eendaagse reeks is voordat die Wêreldbekertoernooi in Mei in Engeland en Wallis begin. Die plan was om teen Sri Lanka met die span te speel wat die Wêreldbeker moet wen, maar dinge het intussen so effe verander. Ná die Proteas se skoknederlae in albei toetse teen Sri Lanka het die eendaagse reeks een geword wat die Proteas tot elke prys moet wen. Die Proteas en hul ondersteuners was geskok oor die toets-treurmare. Nie net moet die Pro­teas verlore aansien met ’n reekssege in die ODI’s herwin nie, hulle­ moet ook selfvertroue opbou vir die WB-toernooi. Kort ná die toetsreeks is Suid-Afrikaanse krieket ’n verdere knou toegedien toe die snelbouler Duanne Olivier aangedui het hy vat die pad en word ’n Kolpak-speler. Dit het Suid-Afrika se keurderbaas, Linda Zondi, genoop om die Proteas daaraan te herinner dat hulle “nasionale bates is en vir die land en sy vlag speel”. Suid-Afrika se kaptein, Faf du Plessis, maak dit verder duidelik die tyd vir speletjies is verby. Hy wil dié reeks wen om momentum vir die WB-toernooi op te bou. Du Plessis het die Proteas gewaarsku om sielkundig opgewasse te wees vir wat voorlê. Die manne sal wel moed daaruit skep dat hulle die afgelope seisoen of twee goeie eendaagse krieket opgedis het. Vergeet maar dus die toetsskande so gou moontlik en wys die ondersteuners hier is ’n span wat goed genoeg is om die WB te wen. Du Plessis wil hê sy boulers moet vroeg in die reeks hulle stempel afdruk. As die Wanderers se blad met spoed en wip saamspeel, kan Kagiso Rabada, Dale Steyn en Lungi Ngidi ’n handvol wees. Quinton de Kock kan met sy kolf wedstryde wen en sal saam met Reeza Hendricks en Rassie van der Dussen die beurte goed wil laat wegspring. Hendricks en Van der Dussen kan hul WB-plekke met blink vertonings verseël. Zondi het gesê daar is steeds moontlikhede waarna die keurders kyk met die oog op die WB-groep. Anrich Nortjé as ’n bykomende vinnige bouler en Tabraiz Shamsi as ’n tweede draaier is van daardie keuses wat onder die loep sal kom. Die groep word vir die laaste twee ODI’s hersien wanneer JP Duminy en Hashim Amla herroep sal word.