PRIYANKA Chopra (36) se man weet net hoe om sy nuwe vroutjie gelukkig te maak. Nick Jonas (26) het sy vrou dié week met ’n splinternuwe, spoggerige Mercedes-Benz Maybach verras! Nou brêgh die aktrise op sosiale media oor hoe wonderlik hy is. By ’n foto van hulle post Pri­yanka: “Wanneer hubby nommer 1 is (’n song van hom is top of the charts), kry vroulief ’n Maybach. Ek stel aan julle voor Extra Chopra Jonas. Ek is baie lief vir jou, baby. Hoera! Jy is die beste man ooit.” Kyk, dié lid van die Amerikaanse band die Jonas Brothers moes nogal diep in sy sak gekrap het. Ek sien op eonline.com dat die 2019-model Mercedes-Benz Maybach S650 $199 000 (dis byna R2,9 miljoen) kos. Die tweetjies het op 1 Desember getrou. So, as dit nou al so gaan, wat gaan hy vir haar vir hulle­ eerste huweliks­herdenking koop?