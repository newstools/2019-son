MICK Schumacher is vinnig besig om in die voetspore van sy bekende pa, Michael Schumacher, te volg. Die 20-jarige Duitser, wat hom vroeg vanjaar by Ferrari se bestuurdersakademie aangesluit het, sal vir die akademie sowel as vir die Alfa Romeo-span op 2 April in Bahrein ry. Schumacher sal ook saam met Callum Ilott van Brittanje vanaf 14 tot 15 Mei vir Alfa Romeo in Spanje aan toetswedrenne deelneem. “Mick en Callum is die twee jong bestuurders wat vinnig besig is om opgang te maak,” meen Mattia Binotto, Ferrari se grootbaas. “Ek glo hulle deelname aan die amptelike toetswedrenne in Bahrein en Barcelona sal in hierdie stadium van hulle loopbane baie voordelig vir hulle wees,” sê Binotto. Schumacher sal ook sy debuut as bestuurder in die Formule 2-reeks in Bahrein maak. Gekroon Hy sê: “Ek is baie opgewonde oor die verwikkelinge en ek wil Ferrari graag bedank vir die geleenthede wat hy vir my skep. “Ek sien rêrig uit om aan die wedrenne deel te neem en ek wil almal bedank wat daarby betrokke is om die geleenthede vir my moontlik te kan maak.” Mick se pa, Michael (50), is vyf keer met sy Ferrari as wêreldkampioen gekroon. Hy het in sy loopbaan 91 Grand Prix-wedrenne gewen en het vir die tweede keer in 2012 uitgetree. Michael is sedert 2013 se ski-ongeluk uit die openbare oog. Hy herstel nog van breinskade.