PERCY Tau het sy naam in die geskiedenis van Suid-Afrikaanse sokker verewig nadat sy twee doele Bafana Bafana se plek in dié jaar se Afrikaberktoernooi in Egipte bespreek het. Suid-Afrika het voor ’n hostile crowd in Sfax in Tunisië die Libiese span met 2-1 geklop om sy plek in die Afrika-skouspel se eindtoernooi te bespreek. Bafana Bafana het net ’n gelykopuitslag benodig om vir Junie se toernooi in Egipte te kwalifiseer, maar Tau het in die tweede helfte van ’n emosie-gelaaide wedstryd ander idees gehad. Ná ’n eerste helfte waar Bafana Bafana vir hul lewens moes keer, het die Suid-Afrikaners ‘n gedaanteverwisseling ondergaan deur meer druk op die Libiërs te plaas. En dit het net vier minute van die tweede helfte geneem vir Bafana Bafana se sterdoelskieter om sy eerste doel van die aand aan te teken. Daarna het Bafana Bafana besluit om weer terug te sit en hul voorsprong te verdedig, maar ’n oordeelsfout deur die doelwagter, Darren Keet, het tot ’n gelykmaker vir Libië gelei. Keet se uitgestrekte voet het kontak gemaak met ’n Libiese speler se bors en die skeidsregter het geen ander keuse gehad as om ’n strafdoel toe te ken. Ahmad Benali het toe die gelykmaker van die strafdoelmerk aangeteken. Vorige Bafana Bafana-spanne sou in so 'n situasie verkrummel het onder die druk, maar Tau het in die 69ste minuut die land in ekstase gehad met sy tweede doel. Die wind was sommer ook summier uit die Libiërs se seile en daarna het Bafana Bafana ook volle beheer van die kragmeting geneem en vir die eindfluitjie gespeel.