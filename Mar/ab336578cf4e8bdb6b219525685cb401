GARDENS het met ’n effens onverwagte neder­laag in die Gold Cup-klubrugbytoernooi weggespring. Secunda het verras deur hom Saterdag in Uitenhage met 19-14 te klop. Die verwagting was dat Gardens die besoekers van Mpumalanga sonder veel moeite sou klop. Dis aangesien Secunda nie eens as een van die groot kanonne in die toernooi beskou word nie. Afgestaan Veral toe Gardens met 14-7 voorgeloop het, het dit gelyk asof hy sal seëvier. Gardens het daarna egter 12 punte afgestaan sonder om terug te slaan. Secunda het ook nie uitgesak nie soos verwag is van ’n span wat ver moes reis vir sy wedstryd. Inteendeel, Secunda het al hoe beter gespeel en die tuisspan gedwing om foute te begaan. Gardens kry Saterdag die geleentheid om sake reg te stel. Sy wedstryd teen College­ Rovers is weer op sy tuisveld. Die halfeindronde van die Oos-Kaap se Super12-klubrugbytoernooi is ook Saterdag in Uitenhage beslis. Port Elizabeth Polisie moes baie hard werk om Progress in bykomende tyd met 34-32 (27-27)te klop. Hy het egter verseker hy speel Saterdag op sy tuisveld, Kemsley Park, in die eindstryd, wat ’n Bobby-affêre­ is. Dis omdat Oos-Londen Polisie, nes PE Polisie, alles moes uithaal om die eindstryd te haal. OL Polisie het Star of Hope­ met net 17-10 getroef om die eindstryd in die Baai te haal.