AUSTRALIË se krieketspan het die eerste hou in die eendaagse reeks teen Pakistan in die Verenigde Arabiese Emirate ingekry. Die Aussies het voortreflik gekolf om die eerste ODI Vrydagaand in Sharjah met ag paaltjies te wen. Die vermoë van die Aussies se kolwers om beter en vinniger by die toestande aan te pas, het die deurslag gegee. Dit kan vandag weer die geval wees wanneer hulle die tweede wedstryd, ook in Sharjah, speel. Pakistan het 280/5 aangeteken, maar het op ’n mak blad te veel in sy dop gekruip. Australië se kolwers was egter deurgaans daarop ingestel om aan te val en het ’n stewige lopietempo in hulle lopiejaagtog gehandhaaf. Daar was nog ’n boulbeurt oor toe Australië 281/2 bereik het om die sege te beklink. Australië se kaptein, Aaron Finch, het die aanslag met die kolf gelei. Hy het ’n volle 116 lopies gemoker. Shaun Marsh het skielik vlam gevat nadat hy die laaste tyd met die wilgerlat gesukkel het. Hy was onoorwonne met 91 agter sy naam toe hy die wenlopies geslaan het. Beheer Hy het nie gekolf soos iemand wat amper uit die span gelaat is nie. Hy het die boulwerk vol selfvertroue aangevat. Nogtans het Marsh net ’n ondersteunende rol gespeel, want Finch het die beurt met sy kolfwerk beheer. Pakistan sal vinnig sy boulwerk ’n inspuiting moet gee anders gaan die Aussies nog baie groot tellings in die reeks opstapel. Op ’n dooie blad was daar te min afwisseling en energie om Australië probleme te besorg. Vir Pakistan het Haris Sohail sy eerste honderdtal aangeteken. Hy was onoorwonne met 101 lopies. Pakistan het egter nooit behoorlik spoed gevang nie. Dit het gelyk asof daar stewig opgebou word om ’n vreeslike aanslag in die laaste boulbeurte te loods. Daardie groot versnelling het egter nooit gekom nie, al het Pakistan nog baie paaltjies in die bank gehad. Die slag is goed roteer en belowende vennootskappe is gebou, maar die ontploffing wat nodig was, het nie gebeur nie. As dit nie vandag kom nie, is dit 2-0 vir die Aussies.