DIE behuisingskrisis in die Kaapse metro raak daagliks erger. Dis waarom die Stad Kaapstad inwoners aanraai om dadelik op sy behuisingsdata­basis te registreer. Die Stad het onlangs ’n inligtingsprojek begin onder leiding van Malusi Booi, die mayco-lid vir behuising. Met die projek word aansoekers ingelig oor hoe hulle te werk moet gaan om ’n huis te kry en wat nodig is om daarvoor te kwalifiseer. Die eerste stop was dié week in Elsiesrivier. Inwoners is ook aangeraai om hulle status te monitor nadat hulle geregistreer het. Hulle moet ook hulle persoonlike besonderhede up­date as dit sou verander. Só kan die Stad aan­soekers op die hoogte hou van behuisingsgeleenthede. Die mayco-lid vir stads­bestuur, Grant Twigg, was ook by. Stappe Twigg het vrae beantwoord en die aansoekers gehelp om die regte besluite te neem. Booi sê hulle wil verseker dat huise op ’n regverdige en deursigtige wyse toegeken word. Hy sê: “Inwoners moet ook ingelig word oor die stappe wat hulle moet volg om oorweeg te word vir verskeie behuisingsgeleenthede. “Die verskeidenheid is staatsgesubsidieerde Break­ing New Ground (BNG)-huise, sosiale behuising, residensiële eenhede en Gap-huise. “Die tipe huis wat aan ’n aansoeker toegewys word, hang af van verskeie faktore. “Vir die BNG-huise, byvoorbeeld, moet huis­houdings ’n gekombineerde maandelikse inkomste van tot R3 500 hê en hulle mag nie reeds eiendom besit nie. “Voornemende aansoekers kan hulle status­ op die behuisingsdatabasis nagaan deur hul identiteitsnommer na 44108 te SMS.”