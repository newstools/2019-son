DIS mos nog die maand van liefde en honderde hartjies in Elsies is onlangs bly gemaak. Die Grootboom-gesin van Atlasstraat het met die hulp van vriende, familie en borge daagliks kos in die gemeenskap probeer uitdeel. Maar op Valentynsdag het hulle die ekstra myl geloop en ook klere, lekkergoed en vrugte uitgedeel aan sowat 300 minder­bevoorregte kinders en volwassenes. Coca-Cola en IQ Foods het ook ingespring as borge. Volgens Jill Grootboom het alles begin danksy haar dogter, Iska, se groot liefde vir kinders. Grootboom vertel: “Iska studeer onderwys en help die kinders in die gemeenskap met aktiwiteite en hul skoolwerk. Bewys “Ons het gedog dit sal gepas wees om hul hartjies dié maand bly te maak. “Mense praat net van liefde, maar min dóén iets om dit te bewys. Ons wil ’n daadwerklike verskil maak.” Sy sê haar man, seuns en lidmate van hul gemeente help ook baie. Die geld kom uit hul eie sakke en van skenkings en geldinsamelings soos die verkoop van worsrolletjies. Grootboom sê: “Dit gaan maar swaar, maar ons help waar ons kan. En baie dankie aan ons sponsors.”