HULLE was onder die indruk dat hulle minderjarige familielid – ’n moordbeskuldigde – vrygelaat sal word sodra hy ’n polisieverklaring gemaak het. Só het die antie van die 17-jarige moordverdagte gister in die seun se binneverhoor in die Baaise hooggeregshof getuig. Aantygings word ook gemaak dat die seun se grondwetlike regte nooit aan hom verduidelik is nie. Die binneverhoor is gehou om te bepaal of die seun se verklaring toelaatbaar is. Oorgegee Die seun word saam met Xola­ Njoloza (25) en Thulani Jusaya (20) in die Baaise hooggeregshof verhoor nadat ’n jong man op 13 Augustus 2016 doodgeskiet en sy vriendin herhaaldelik verkrag is. Dié twee het in sy motor in Prince Alfred-weg, Noordeinde, op vriende gesit en wag. Die seun se antie sê hy het hom op 26 Augustus 2016 aan die polisie oorgegee nadat cops hom by sy ouerhuis kom soek het. Volgens die antie het ’n senior cop by die Mountweg-polisiestasie aan hulle gesê die feit dat die seun hom oorgegee het, sal sy saak baie help. Hy het glo gesê die seun sal nie in hegtenis geneem word nie. Die antie sê sy het in ’n stadium die seun en sy uncle alleen gelos in die kantoor waar die verklaring afgeneem is omdat sy vir haar kos gaan koop het. Volgens haar is geen dokumente in haar teenwoordigheid voltooi nie. Sy sê toe die polisie die seun later vir vingerafdrukke neem, is hulle meegedeel­ hy gaan nie meer huis toe nie. Die antie sê onder kruisondervraging deur adv. Mark Driman, staatsaanklaer, cops het hulle meegedeel ’n landdros sal die seun dalk ná sy eerste hofverskyning vrylaat. “Ek dink nie die polisie het die seun getrick om die verklaring­ te maak nie, want hulle het aan ons verduidelik hoekom hy nie vrygelaat kan word nie.” Sy sê sy het nietemin vir die seun se uncle gesê om die landdros by die seun se eerste hofverskyning mee te deel die polisie het gesê sodra hy sy verklaring afgelê het, kan hy huis toe gaan. Volgens haar het die uncle ná die seun se eerste hofverskyning­ aan die familie­ gesê hy het nie kans gehad om dit in die hof te sê nie, want die saak is toe uitgestel. Die vrou sê onder herondervraging aan die seun se lawyer­, Eric Skepe, sy het die senior cop getrust toe hy sê die seun gaan vrygelaat word sodra hy die statement gemaak het. Driman het geargumenteer die polisie het die regte prosedure gevolg. Volgens Driman­ is die redes vir die seun se verdere aanhouding breedvoerig aan die familie verduidelik. Skepe argumenteer die tiener was onder druk om hom aan die polisie oor te gee. Volgens hom moes die polisie die seun toegang tot regsverteenwoordiging gegee het – veral omdat ’n persoon tydens ’n inhegtenisneming besonder kwesbaar is. Regter Elna Revelas gee vandag uitspraak oor die toelaatbaarheid van die verklaring.