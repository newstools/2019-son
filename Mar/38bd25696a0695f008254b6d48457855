“KRY my uit op borgtog en ek gee jou meer details.” So het een van Fadwaan “Vet” Murphy se vertrouelinge, Rushdien Abrahams, glo probeer om uit die selle te bly nadat drugs en ’n groot bedrag op sy perseel gevind is. Kapt. Nadine Britz, ’n ondersoekbeampte in die saak teen Vet en vier ander, het gister in ’n binneverhoor getuig oor verlede Vrydag se gebeure. Die binneverhoor handel oor ’n staatsgetuie wat in witness protection was en ter elfder ure haar getuienis verander het. Vet, sy eks-vrou, Shafieka, sy suster, Glenda Bird, Dominic­ Davidson, Leon Paulsen en Desmond Donovan­ Jacobs staan tereg op meer as 200 aanklagte. Dit sluit rampokkery, geldwassery en dwelm­handel in. Twee vroue wat glo as dwelmpakkers vir Vet gewerk het, is in 2015 ge­arresteer in ’n klopjag by ’n huis in Grassy Park. ’n Deel van die huis was omskep in ’n tikfabriek. Albei die vroue het staatsgetuies geword. Die eerste een het in November getuig. In die getuiebank het sy haar hele storie verander en gesê Britz het haar in als geforce. Britz was gebroke hieroor en was geworry dat iemand dalk ook by haar tweede staatsgetuie sou uitkom. Sy het haar toe gereeld van November verlede jaar gewhatsapp­ om seker te maak dat die getuie nie haar mind ook sal change nie. Toe Britz haar inlig dat die een getuie haar storie verander het, het sy in ’n voicenote gesê: “Yo, sy is mos ’n vuilgat. Hoekom het sy dan nou gemaak?” Britz sê toe lede van die polisie se Operation Thunder­ laas Vrydag op Abrahams se huis toeslaan, het hy versoek om met haar te praat. Hy het haar toe WhatsApp-boodskappe tussen hom en die staatsgetuie gewys wat terugdateer na November 2018. Toe sê hy hy kan haar meer gee as sy vir hom borgtog kan kry. Abrahams was nie ’n onbekende vir haar nie. Sy huis is by kere as ’n alternatiewe adres aan die polisie verskaf vir Vet se familielede wat opgesluit was. “Hy was ook elke dag in die hooggeregshof waar Murphy en die ander verskyn het. Hy het ingeluister op elkeen se getuienis.”