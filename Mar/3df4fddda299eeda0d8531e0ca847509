DIE Stad Kaapstad meen die SAPD minag die harde werk wat die metro cops doen om gangsters agter tralies te kry. Die mayco-lid belas met veiligheid en sekuriteit, JP Smith, is woedend nadat die SAPD ’n bekende bendelid wat glo op metropolisielede geskiet het, vrygelaat het sonder om hom aan te kla. Hy sê hy gaan aan die Wes-Kaapse minister van gemeenskapsveiligheid, Alan Winde, skryf en hom vra om dié kwessie met die polisiebestuur op te neem. Volgens Smith het die Stad se Safety and Security Investigations Unit (SSIU) hom Vrydagoggend ingelig dat die SAPD ’n dik gangster vroeër dié maand vrygelaat het. Die verdagte (29) is op 2 Maart beseer in ’n shoot-out met metropolisie in Hanover Park. “Hy is in die besit van ’n vuurwapen en ammunisie gekry en is by die Philippi-polisiestasie aangehou nadat hy mediese behandeling gekry het,” sê Smith. “Die verdagte moes daardie Maandag, 4 Maart, voorgekom het. Hy is egter nie aangekla nie. “En hy is die volgende dag vrygelaat, want die 24 uur-aanhoudingsperiode het verstryk.” Smith sê dié betrokke verdagte is in die afgelope tien jaar tien keer gearresteer, sewe keer skuldig bevind en het drie hangende sake. “Twee van sy skuldigbevindings is aan ontsnapping uit aanhouding en roof,” voeg hy by. “En jy laat so iemand vry sonder om hom aan te kla? Óf iemand is hier baie onbevoeg óf korrup – of albei. “Dis ’n baie skokkende houding. Dis geen wonder dat die skuldigbevindingsyfers vir bendeverwante sake tussen 2% en 3% is nie.” Smith sê die SSIU hou sekere sake dop en volg dit op waar hulle meen klagte is sonder ’n goeie rede teruggetrek. Hy sê waar hulle sulke sake opvolg, vervolg die nasionale vervolgingsgesag (NVG) hierdie oortreders. Intussen het die Stad se metropolisie gister vroegoggend ’n man in Manenberg gearresteer vir die besit van ’n verbode vuurwapen. ’n Woordvoerder van die metro cops, Ruth Solomons, sê die taktiese reaksie-eenheid het op ’n ShotSpotter call-out gereageer. ShotSpotter is ’n stelsel wat die cops laat weet wanneer daar ’n skoot afgevuur word en waar dit gebeur het. Volgens Solomons het die cops ’n 35-jarige man met die vuurwapen nog in sy hand gekry. Afgekrap Solomons sê: “Hy het probeer om die vuurwapen weg te steek toe die beamptes opdaag. “Hulle het dit egter gekry. Die gun se reeksnommer is afgekrap.” Die verdagte word by die Manenberg-polisiestasie aangehou.