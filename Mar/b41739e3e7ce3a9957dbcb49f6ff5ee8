AL HANDHAAF Bongi Mbonambi ’n uitstekende peil vir die Stormers, glo hy hy het die vermoë om nóg baie beter te speel. Hierdie boorling van Bethlehem in die Vrystaat het die naweek met voortreflike spel teen die Hurricanes in Wellington vorendag gekom. Mbonambi (28) was in die doodsnikke van die nederlaag van 28-34 teen die Canes in ’n vurige onderonsie met een van die Canes se voorspelers betrokke. Toe hy hieroor gepols is, het hy gesê: “Ja, ’n ou raak soms warm onder die kraag, maar dit was niks ernstigs nie. Wat op die veld gebeur, bly maar altyd op die veld.” Die Springbok-breier, Rassie Erasmus, beskou Mbonambi as die tweede beste haker in Suid-Afrikaanse rugby ná Malcolm Marx van die Lions. Die woelige Bok-haker het laas week teen die Jaguares op Nuweland ’n blaaskans geniet. Gesonde Die ervare Scarra Ntubeni het toe in die middel van die oond teen die Argentyne gesak. Ntubeni is ook nou in die proses om sy beste peil te herwin. Mbonambi beskou dit as ’n gesonde situasie wanneer spelers om dieselfde posisie meeding. “Ek en Scarra stap al ’n lang pad saam. Ons kom nog altyd baie goed oor die weg. “Die mededinging tussen ons is gesond. Dit hou my heeltyd op my tone.” Hy behoort Saterdag weer ’n gedugte Bok-voorry saam met Frans Malherbe en Steven Kitshoff te vorm.