VEILIGHEID op treine is ’n baie groot worry vir treinpendelaars. Pendelaars sukkel klaar met treine wat daagliks laat is. En nou lyk dit boonop asof die Kaapse treine ’n mobiele misdaadnes raak. In die jongste voorval is ’n bejaarde man Vrydagmiddag omstreeks 17:00 op ’n Metrorail-trein aangeval en in die been gelem. Die voorval het tussen die Avondale- en De Grendel-stasie gebeur. Vrot Toe oom Marius de Klerk bloeiend op die Kaapstad-stasie aankom, het Metorail se personeel blykbaar geweier om hom te help. Pendelaars wou nog foto’s vat van dié vrot lot, maar hulle het skielik lewe gekry en onder die tafels weggeduik. ’n Ooggetuie wat anoniem wil bly, sê ál die sekerheidswagte was in ’n ander wa en het eers gekom nadat die oom gesteek is. Op die Kaapstad-stasie het die security toe sy broer gebel en die gewonde De Klerk op ’n bankie laat sit. Die ooggetuie sê niemand het die oom bygestaan nie. “Die meisie saam met my het haar baadjie om sy been gedraai, want daar was niks anders wat ons kon gebruik nie,” sê hy. Metrorail se woordvoerder Riana Scott betreur die voorval. Sy wens ook die oom ’n spoedige herstel toe. Scott sê: “Metrorail Protection Services (MPS) het die trein gepatrolleer en op die voorval gereageer Hulle was in ’n ander wa ten tyde van die voorval.” Scott sê dié personeel het De Klerk gehelp en hom op Kaapstad stasie laat wag vir ’n ambulans. “Sy familie het opgedaag en hom vir mediese sorg gevat voordat die ambulans gekom het,” voeg Scott by. Scott sê ook Metrorail-werknemers word nie medies opgelei om op beserings te reageer nie. “Hulle opdrag is om die beheerkamer te waarsku,” sê sy. Sy sê sekuriteitshulpbronne in treine word na gelang van prioriteit toegewys. Dit word vasgestel op ’n gesamentlike weeklikse vergaderings tussen Metrorail Protection Services en die polisie. Scott sê die saak word ondersoek. Son het probeer kontak maak met De Klerk se familie, maar was nie suksesvol nie. Daar is wel verneem hy het Saterdag ’n operasie aan sy been ondergaan het en sterk steeds in die hospitaal aan. De Klerk was Vrydagaand onderweg na die Kaapse middestad waar hy aan ‘n uitreikprogram vir hawelose mense sou deelneem. Ten spyte van die nare ordeal is hy intussen in ’n ligte luim.