’N JONG staatsgetuie het gister gesê hy was jaloers op die liefdesverhouding tussen ’n vermeende killer en dié se girlfriend, want hy het ook die girl gesmaak. Dimitri Guest (19) van Blesbokstraat in Helenvale was gister die eerste staatsgetuie in die moordverhoor van Marshall Thomas (22) en Maxwell Muller (22), albei van Helenvale. Skietdood Hulle het gister in die Baaise hooggeregshof onskuldig gepleit op twee klagte wat verband hou met die Wet op Georganiseerde Misdaad, ’n klag van moord, twee klagte van poging tot moord en ’n klag van die onwettige besit van ’n vuurwapen en ammunisie. Die twee mans word aangekla van die skietdood van Hakeem Baartman (2) van Hartebeesstraat, Helenvale, op 18 November 2017. Guest het gister getuig hy het die oggend van die voorval opgestaan en sy gun uitgehaal waar dit in sand onder ’n boom gebêre was. Hy het toe afgesit na ’n vriend – ene Taaitie – in Chamoisweg. Hy het getuig terwyl hy en Taaitie nog lekker oor ’n glas bier gestaan en chat het, het hy Thomas sowat twee en ’n half meter weg van hom sien staan. “Ek sê toe vir Taaitie daar is die ou wat my drie of vier jaar gelede geskiet het oor ’n girlfriend.” Volgens hom het hy toe na Thomas gestap, op hom geskiet en weggehardloop in die rigting van Die Gaat, waar hy woon. Guest het gesê hy wou Thomas skrik maak. Volgens Guest het hy die gun weer onder die sand gebêre, ’n rukkie in sy ouerhuis gaan sit en toe afgesit na sy niggie Olivia in Hartebeesstraat. Hy het gesê terwyl hy op die trappies voor Olivia se huis vir haar gesit en wag het, het hy gehoor iemand skree “skiet hom, skiet hom”. Toe hy links gekyk het, het hy vas in Thomas se gesig gekyk. Volgens hom het Thomas ’n gun op hom gerig. Hy het getuig toe hy hom in die teenoorgestelde rigting draai om weg te hardloop, het die eerste skoot geklap. Warm Guest het gesê nog skote het afgegaan soos hy verder weggehardloop het. Hy het toe ’n warm gevoel in sy nek gekry. Volgens hom het sy oom en dié se vriende hom na die Livingstone-hospitaal geneem omdat hy ’n skietwond in die nek opgedoen het. Guest het gesê hy was voorheen ’n lid van die Kakdalers-bende. Volgens hom is Thomas ’n lid van die Dondolos-bende. Guest het ook getuig sy rol in die bende was om die guns weg te steek. Volgens hom het hy in daardie stadium geweet wat hy doen is teen die wet. Guest het getuig hy ken nie vir Muller nie. Adv. Rafiek Ahmed kla aan in die saak.