DIE tyd het aangebreek dat sportorganisasies en -klubs ook deur die staatsbeheerde Valke ondersoek word. Dit baat ons nie sportfederasies sing die halleluja van Nelson Mandela se “Sport has the ability to unite people” en dan maak hulle hulle skuldig aan wanpraktyke nie. Kyk net na die onlangse inhegtenisname van Chris de Beer in ’n beweerde saak van bedrog waarby SA Rugby se CEO, Jurie Roux, ook betrek word. Die kollig is nou op die administrasie van sportverenigings sowel as klubs. Nou voordat ek daarvan beskuldig word dat ek per­sone in hierdie rubriek wil aanval, kom ons kyk maar na die feite. Die Universiteit Stellenbosch (US) het ook ’n siviele eis van R32 miljoen ingestel vir skade wat hy gely het deur beweerde bedrieglike gedrag van De Beer en Roux. De Beer is ’n oud-sakevennoot van Roux. De Beer is die US se voormalige adjunkdirekteur vir studentegeld en ’n voor­malige voorsitter van Maties-rugby. Roux word regstreeks geïmpliseer. Hy was jare lank voorsitter van Maties-rugby terwyl hy ook die universiteit se senior direkteur van finansies en batebestuur was. Hy is aan die einde van 2010 as SA Rugby se CEO aangestel. Die vraag is of die beweringe teen Roux enige iets te doen het met die onttrekking van borge aan SA Rugby? Kyk net na die onthullings dat bestuurslede van die Westelike Provinsie Atletiekvereniging ook diensverskaffers van die unie is. Dit is ’n baie ongesonde praktyk. Weereens maak ek geen aanname dat daar ongerymdhede is nie. Die vraag is bloot of dit reg is... Dit is dalk wél nie onwettig nie, maar in ’n samelewing waar bedrog en baantjies vir boeties aan die orde van die dag is, kan sulke ooreenkomste nie goed wees vir die beeld van sport nie. In my opinie is dit ’n groot probleem. Dit wat van toepassing is vir staatsamptenare en politici, moet ook deur sportfederasies toegepas word. Sportfederasies se finan­siële sake is beslis nie betroubaar­ nie. Dit behoort as norm, soos met maatskappye, in koerante gepubliseer te word. In my ondersoek na die atletiek-debakel het ek afgekom op nóg ’n ongesonde transaksie by ’n ander federasie. ’n Wes-Kaapse multi-sportorganisasie huur kantore by die voorsitter van die organisasie. Weereens beskuldig ek niemand nie. Maar is dit ’n gesonde praktyk? Daar sal ook aandag geskenk moet word aan hoekom sportklubs nie as organisasies sonder winsbejag (NPO’s) wil registreer nie. Sportfederasies moet hul klubs beveel om as NPO’s te registreer sodat hul finansiële state deur die Suid-Afrikaanse Inkomstediens (Sars) ondersoek kan word. Sport, soos Mandela gesê het, is hier om die nasie te verenig.