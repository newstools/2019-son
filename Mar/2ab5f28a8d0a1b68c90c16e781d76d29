GESOEK: ’n swaargewig- agtal. Die gebrek aan ’n pak hardegat voorspelers het Maandagaand grootliks bygedra tot die ondergang van die Universiteit van Wes-Kaapland se rugbyspan. Die studente van Udubs het die Varsity Cup-wedstryd teen hul eweknie van die Sentrale Universiteit vir Tegnologie (CUT) met 21-38 verloor. Die besoekers van Bloemfontein was rustyd met 21-5 voor. Wonde Boonop was die tuisspan se dissipline ook glad nie na wense nie. Hulle het talle strafskoppe op kritieke oomblikke afgestaan. Om sout in die tuisspan se reeds seer wonde te vryf moes hulle van die 35ste minuut af met 14 spelers klaarkom. Die slot Jaen-Louis de Lange is vir ’n boorvat op die besoekers se losskakel, Heinrich Bitzi, met ’n rooi kaart gestraf. Laat in die tweede helfte is die skrumskakel, Labib Kannemeyer, ook vir 10 minute met ’n geel kaart gestraf. Dis Chester Wil­liams (breier) se span se vyfde agtereenvolgende nederlaag vanjaar. Die besoekers het in die sesde minuut reeds hulle stempel afgedruk toe die senter Ruan Wasserman hom oorgewurm het. Die drie het gevolg ná volgehoue druk deur die agtal van die besoekers. Die tuisspan se eerste drie is in die 33ste minuut aangeteken nadat die senter Darren Jaftha sy teenstander afgeskud en mooi na Tristan Leyds ge-offload het. Leyds het seker gemaak en in die regterhoek oorgeduik het. Die blitsige heelagter was ook verantwoordelik vir sy span se tweede drie. UWK –drieë: Tristan Leyds (2), André Manuel; doelskoppe: Aidynn Cupido 
(2). CUT – drieë: Raun Wasserman, Rayno Nel, Anrich Alberts (2), Hardus 
Nel; doelskoppe: Heinrich Bitzi (2), Marc Morrison (3); strafskop: 
Morrisson. 