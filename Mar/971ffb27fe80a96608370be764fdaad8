DIE Rebels het Vrydagoggend gewys hulle is die span om te klop in vanjaar se Australiese konferensie deur die Brumbies vir 'n tweede keer vanjaar in Superrugby te klop. Die Rebels het rustyd met 19-3 agtergeloop, maar met 'n begeesterde terugvegpoging gekom - deur vier drieë in die tweede helfte te druk - om  die wedstryd met 29-26 te wen. Die skakelpaar, Will Genia en Quade Coooper, was veral instrumenteel in hul span se terugvegpoging. Dit het als kort ná rustyd begin toe die makro-vleuel Marika Koroibete twee verdedigers langs die kantlyn afgestamp het om oor te gaan duik. Daarna het sy vleuelmaat Jack Maddocks sy span nader getrek deur tien minute later te druk. Die Brumbies het egter nie gaan lê nie en het deur 'n drie van die losvoorspeler Rob Valentini hul voorsprong in die 60ste minuut na 26-15 gerek. Genia, Maddocks se tweede drie en die skopskoen van Cooper het egter die Rebels tot ‘n welverdiende oorwinning gelei. Die span van die Suid-Afrikaans gebore Dave Wessels is nou saam met die Crusaders die enigste onoorwonne spanne oor in Superrugby. Die Rebels is met 12 punte gemaklik bo-aan die Australiese konferensie met die Brumbies tweede met 7 punte. 