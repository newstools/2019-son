’N BAAISE security guard is van sy vuurwapen, selfoon en bulletproof vest beroof. Die wag, wat vir ADT werk, was Maandagaand aan diens toe hy om en by 20:10 buite ’n winkel in Nkwenkevezi­straat in Ikamvelihle gestop het om kos te koop. “ ’n Swart Volkswagen Polo het toe by hom gestop en twee mense het uitgeklim,” sê kol. Priscilla Naidu, ’n polisiewoordvoerder. “Een van die mans het ’n vuurwapen op die wag gerig en sy 9 mm-pistool en ammunisie geëis. “Daarna het hulle hom van sy bulletproof vest gestrip en sy selfoon gevat. “Die wag is toe gedwing om op die grond te lê. “Die rowers het die sleutels van sy voertuig gevat en daarmee weggery.” Niemand is in die voorval beseer nie en die polisie ondersoek ’n saak van roof. Geen arrestasies is tot dusver in verband met die rooftog uitgevoer nie.