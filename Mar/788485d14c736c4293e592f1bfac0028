HY WAS nie naby Elsiesrivier toe die sewejarige Charneal Carstens geskiet is nie. Sidwell Peters (19), wat teregstaan vir die kind se moord, het gister weer ontken hy was die skieter op 11 Desember 2017. Peters hou dik hy was dié betrokke Sondag in Eersterivier by familie. Volgens ’n getuie vir die staat wat nou in die polisie se getuiebeskermingsprogram is, was Peters wel een van die skieters in die voorval. Dié getuie was die driver van die bakkie wat in die drive-by skietery gebruik is. Die man het getuig hy’s met Peters en “Kaffertjie” vanaf die huis van ’n merchant in Elsiesrivier na Whitehousestraat. Peters is volgens die getuie ’n Terrible Joster-bendelid. Whitehouse­straat was Horrible-turf. Toe hulle in die straat was, het “Kaffertjie” glo van agter die bakkie geskiet. Peters het links voor gesit en self ook geskiet. Die getuie beweer die teikens was ’n man in ’n rolstoel en een in ’n wit hoody. Albei mans is gewond, maar het survive. Carstens is deur die wang geskiet en het aan haar wonde beswyk. Peters het gister alles ontken, maar sê hy ken vir Neville. Hy het werkies vir Neville gedoen. Neville het ’n kuierplek gehad en ook ’n werkswinkel waar karre reggemaak is. Peters erken dat Neville ook ’n merchant was. Hy is op 13 Desember 2017 by die Blue Downs-landdroshof in hegtenis geneem vir die moord op Charneal nadat hy daar vir die besit van dagga verskyn het. “Hulle het my regte gelees. Ek het nie nog baie dinge gesê nie, want ek weet dan ek was nie daar nie. Hulle kon ook mos sien waar hulle my gekry het.” Peters staan ook tereg vir die moord op Suleiman Bassier (25). Hy is op 25 Oktober 2015 doodgeskiet. Peters erken hy was daar, maar hy was nie die skieter nie. Peters se ma en ouma kan moontlik geroep word om ter versagting van sy vonnis te getuig. Die saak duur voort.