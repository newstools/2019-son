HAAR boyfriend het haar na bewering met ’n mes en ’n glasbottel aangeval en sy het haar lewe verloor. Die verdagte (51) is Sondag gearresteer waar hy vir die polisie weggekruip het. Nomzama Kokowa (45), van Booysenpark in die Baai, is Saterdag dood nadat haar vriend haar voor almal aangeval het. Kapt. Sandra Janse van Rensburg, ’n polisiewoordvoerder, sê die verdagte en Nomzama het Saterdag omstreeks 20:20 in Palmerstraat in Polar Park geloop. Janse van Rensburg sê: “Volgens ooggetuies was die paartjie vrolik, maar toe het die vriend ’n mes uitgepluk, haar gesteek en haar met ’n glasbottel aangerand. “Sy het steekwonde aan die nek en bolyf opgedoen.” Sy is op die toneel dood aan haar wonde. Die verdagte het te voet gevlug en gaan skuil. Lede van die Bethelsdorp-polisie het hom Sondagoggend net ná 01:35 in Polar Park gearresteer nadat hulle inligting ontvang het. Hy is van moord aangekla en sal vandag in die Baaise landdroshof verskyn. Nomzama se broer Welcome Kokowa (47), en seun, Siyanda Kokowa (25), is diep geskok. Siyanda, die oudste van drie kinders, sê hy was by die werk toe sy oom hom bel om te sê sy ma is dood. “Toe ek dit hoor, was ek baie kwaad. Om eerlik te wees, ek is nou nog kwaad.” Welcome was by die huis toe die oproep kom. “Toe ek op die toneel aankom en sien daai foil is oor haar liggaam gegooi, het ek geweet sy is nie meer daar nie.” Welcome en Si­yanda het nie geweet Nomzama het die verdagte gedate nie en hulle ken hom ook nie. Uit woede het inwoners Sondag gewag totdat die polisie van die toneel weg is – en toe die verdagte se huis baksteen vir baksteen afgebreek. ’n Inwoner sê anoniem hy skat meer as 50 inwoners het die huis afgebreek. Net ’n murasie is nou van die huis oor. Welcome en Siyanda onthou Nomzama as ’n spraaksame en liefdevolle vrou wat baie naby aan haar kinders was. “Dit laat my ’n bietjie beter voel dat die verdagte agter tralies is,” voeg Welcome by.