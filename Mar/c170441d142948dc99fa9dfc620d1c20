DIE Stormers het gister uiteindelik hul travel-siekte tot ’n einde gebring met ’n Superrugby-sege van 16-11 oor die Sharks in Durban. Dit was die Kaapse franchise se eerste oorwinning weg van die huis nadat hy nege keer aan die verloorkant was. Die rustydtelling was 13-3 in die Stormers se guns. Die Kapenaars het baie beter as in vorige wedstryde in die vaste fasette gevaar, veral in die lynstane. Dit was die eerste keer dat die Sharks vanjaar onder druk geplaas is. Die tuisspan het gesukkel om aan die gang te kom. In die eerste helfte het die Durbaniete boonop twee geelkaarte afgestaan. Die besoekers het ál die speelwerk in die eerste 40 minute gedoen. Damian Willemse het ’n onderskep-drie vir die Stormers gedruk nadat hulle groot druk op die Sharks se agterlyn geplaas het. SP Marais het twee maklike pogings pale toe verbrou. Die telling kon in die rustyd maklik verder voor gewees het. Ná die rustyd het die Sharks hul voete gevind. Die senter Lukhanyo Am het gaan score. Dit was egter ál wat hulle vir hul moeite kon wys. Puntemakers: STORMERS – drieë: Damian Willemse, doelskoppe: SP Marais, strafdoele: Marais (3) SHARKS – drieë: Lukhanyo Am, strafdoele; Robert du Preez (2)