DIE Stormers kon gister weereens nie die mas teen ’n Nieu-Seelandse span opkom nie. Die Blues het die Stormer op Eden Park in Auckland oortuigend met 24-9 geklop. Dit was die besoekers se 12de agtereenvolgende nederlaag in Nieu-Seeland. Al het Robbie Fleck (afrigter) en sy manne genoeg balbesit en gebiedsvoordeel geniet, kon hulle dit net nie in punte omskep nie. Die Kapenaars se besluitneming het hulle weer lelik in die steek gelaat. Hulle het nie net geleenthede om punte van strafskoppe aan te teken van die hand gewys nie, maar hulle het ook hul aangee forseer, wat belowende bewegings skipbreuk laat ly het. Al wat die Kapenaars dus vir hulle moeite kon wys, was drie strafdoele deur hulle losskakel, Jean-Luc du Plessis. Daarteenoor het die tuisspan die Stormers se power verdediging uitgebuit. Die Blues het drie drieë deur hulle agterspelers Tanielu Tele’a, Otere Black en Rieko Ioane gedruk. Sonny Bill Williams het ’n onmiddellike impak gemaak toe hy in die tweede helfte uit die bank aangewend is. Een van sy kenmerkende off­loads het tot Black se drie uitgeloop. Vir die Stormers het manne soos Eben Etzebeth en Pieter-Steph du Toit hard probeer. Die Stormers kon net nie hulle kanse benut nie. Selfs toe die Blues se regtervleuel, Tele’a, met ’n geelkaart vir ’n gevaarlike tackle op Dillyn Leyds afgestuur is, kon Siya Kolisi (kaptein) en sy manne geen indruk maak nie. Die Stormers het nou twee agtereenvolgende nederlae op hulle toer van Australasië gely. Volgende week kom hulle in Brisbane teen die Reds te staan Puntemakers: BLUES – drieë: Tanielu Tele’a, Oteri Black, Rieko Ioane, doelskoppe: Black (3), strafdoel: Black. STORMERS – strafdoele: Jean-Luc du Plessis (3).