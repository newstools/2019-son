ROBBIE Fleck het besluit om die talentvolle Damian Willemse uit sy beginspan te drop. Willemse word as een van die beste aanvallende jong spelers in Suid-Afrikaanse rugby beskou. Die Stormers speel môreaand op Nuweland teen die Jaguares. Die coach glo Willemse kan in dié Superrugby-kragmeting ’n beter impak maak as hy van die plaasvervangerbank aangewend word. Opkom Dié game teen die Suid-Amerikaners begin met ’n agterste driehoek bestaande uit Dillyn Leyds, Sergeal Petersen en SP Marais. Fleck het gister oor Willemse gesê: “Vir die eerste keer in vanjaar se campaign het ek iets in hom (Willemse) gesien. “Hy het goed geoefen. Ek sal graag wil sien wat hy kan doen wanneer hy op óf 10 óf 15 opkom. “Ons sal daardie besluit op die dag neem. “Hy gaan genoeg game time kry en gaan beslis ’n groot rol speel. “Ek het vandeesweek gesien watter energie hy as ’n jong speler na die span bring. “Hy is vir ons ’n baie belangrike speler. Hy het die X-faktor en begin sy voete vind nadat­ hy die seisoen stadig begin­ het. “Ek is excited om te sien hoe hy gaan vaar wanneer hy van die bank af kom.” Op agsteman is Juar­no Augustus in die plek van Jaco Coetzee ingesluit. “Trokkie (Augustus) bring ’n heel ander soort dinamika na die groep. “Jaco het in die laaste twee games goed gevaar. Ons wil egter vir Trokkie ’n geleentheid gee.” In die voorry ruil Scarra Ntubeni plekke met Bongi Mbonambi op haker. Volgens Fleck is dit deel van sy rotasiebeleid “Bongi het vanjaar in al die games begin. Scarra het goed gevaar toe hy opgekom het. Dit (rotasie) hou net die groep gemotiveer en gee almal ’n kans in die groep om ’n game te start.” Intussen het Steven Kitshoff van sy dyspierbesering herstel. Hy vervang Allistair Vermaak (nekbesering) op loskopstut. “Kitsie bring ’n bietjie meer ervaring en krag na die voorry,” het die coach by­gevoeg.