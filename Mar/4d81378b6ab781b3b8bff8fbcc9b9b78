DAAR was baie bloed. Dít is die eerste ding wat konst. Stoffel Koopman opgeval het toe hy op die toneel kom waar Hilary van Rooyen se lyk gevind is. Van Rooyen se liggaam is op 8 Mei 2017 agter haar voor­kamer se deur gekry. Die deur kon nie heeltemal oopmaak nie. Van Rooyen se seun het eerste op sy ma se lyk afgekom nadat sy pa hom aangesê het om te gaan kyk of sy ma orrait is. Haar sleutels is naby die skool opgetel. Iemand het haar man gebel om te sê hulle het Hilary se sleutels opgetel. Koopman sê die seun was baie getraumatiseer. Van Rooyen se laptop, tablet en handsak het op die tafel gelê. Reghard Groenewald, wat bevriend was met Groenewald se oudste seun, loop hof vir die moord op Van Rooyen. Hy erken hy het haar met ’n potplanthouer geslaan, maar beweer dis omdat sy by hom aangelê het. Hy ontken skuld aan haar moord. Sers. Werner Bothma en sy kollega het Groenewald op 23 Mei 2017 in hegtenis geneem. Bothma sê hulle het hom gevra waar die klere is wat hy die dag van sy kuier by die Van Rooyen-huis aangehad het. “Hy het gesê hy kan dit nie kry nie.” Hy het ook sy ma gebel, maar sy kon ook nie sê waar dit is nie. Gehuil “Sy was histeries en het gesê sy is in Upington.” Bothma sê hulle het twee uur lank in die huis gesoek. Toe hulle met Groenewald weggery het, was hy baie emosioneel. Hy het gehuil. Hy sê Groenewald het self besluit om te confess. Ná die confession het hy volgens die cop gesê hy voel ligter.