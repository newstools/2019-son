DIE Oos-Kaap se krieketafrigters is nie bang om sy jong talent vroeg op seniorvlak in te span nie. Twee 20-jariges van die Warriors, Lutho Sipamla en Sinethemba Qeshile, het juis vir Suid-Afrika se T20-span in die onlangse reeks teen Sri Lanka diens gedoen. Die Oostelike Provinsie se afrigter, Piet Botha, het die afgelope naweek ’n 17-jarige leerder van die Hoërskool Grey in Port Elizabeth, Tiaan van Vuuren, ingespan. Van Vuuren het sy eersterangse debuut teen die Vrystaat in Bloemfontein gemaak. Dié linksboulertjie is met die nuwe bal vertrou. Hy het stewig vertoon met 1/52 in 14 boulbeurte. Die OP het net een keer in dié onbesliste wedstryd geboul, maar Van Vuuren het sy twee kolfkanse ook goed benut. In die OP se eerste kolfbeurt was sy 19 lopies die naashoogste telling. Van Vuuren was onoorwonne met 12 lopies agter sy naam in die OP se opvolgbeurt toe die balkies gelig is.