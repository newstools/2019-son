ROBERTSON. – Plakkers en inwoners wat heeltemal onder die broodlyn leef en ’n huisie van hulle eie begeer, sit nou met die hande in die hare oor huise. Die meeste van die inwoners is vroue wat op die Langeberg-munisipaliteit se waglys geplaas is. Volgens die vroue het hulle sowat ’n jaar gelede verneem van ’n behuisingsprojek wat in die woonbuurt Uitbreiding 15 gaan begin. Op ’n gemeenskapsvergadering is aan die mense gesê die projek gaan binnekort begin en mense wat onder die broodlyn leef, mag aansoek doen. Vandag is dit ’n heeltemal ander prentjie. Volgens die mense het hulle onlangs verneem die projek is nou deur die Seeff Eiendomsgroep oorgeneem. Son verneem die munisipaliteit het die grond aan Seeff verkoop. Sylvia Wagnaar, wat ook aansoek gedoen het, sê sy het byna op haar rug geval toe sy die nuus hoor. “Ek het in die plaaslike koerant gelees dat mense wat tussen R3 000 en R18 000 verdien, by die Seeff-mense moet gaan aansoek doen,” sê Wagenaar. Die huise gaan glo sowat R600 000 elk kos. Die moerige inwoners sê daar is dan mooi aan hulle beloof die huise is vir behoeftige mense bedoel. Samuel Maart sê sy vrou het ook aansoek gedoen, maar hulle weet nie wat die situasie nou is nie. “Ons het ook maar by ander mense gehoor dat ons nie meer eerste in die ry vir die huise gaan staan nie.” Die munisipaliteit het aanvanklik die Asla-groep aangestel om die projek te doen. Dit het toe nooit plaasgevind nie. Mayor Son is in besit van ’n dokument waarin Asla en die munisipaliteit uitstippel hoeveel huise gebou sou word, asook ’n grafiese voorstelling van die projek. Die behuisingsprojek onder Asla sou bekend staan as die “Housing in the GAP”-projek. Die mayor, Henry Jansen, se woordvoerder, Riaan de Jongh, het verlede week aangedui dat Jansen nie kommentaar gaan lewer nie. De Jongh sê die beste persoon wat aan Son inligting kan verskaf, is Gerhard van Wyk, die eienaar van die Seeff-agentskap in die dorp. Verlede week ná talle e-posse en telefoonoproepe het Van Wyk uiteindelik gereageer. Hy het gesê hy wag nog op ’n verslag van die munisipaliteit en sou teen Maandag volledige kommentaar lewer. Van Wyk het toe nooit sy belofte nagekom nie. Will-John Gordon, ’n munisipale woordvoerder, het net bevestig die kantoor het Son se navraag ontvang, maar hy het ook nie verder gereageer nie.