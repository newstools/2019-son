DIE organisasie sonder winsbejag Women and Men Against Child Abuse sê hy is verstom oor die “onvanpaste en kort vonnis” van slegs drie jaar wat ’n tandarts van George opgelê is vir die seksuele aanranding op ’n minderjarige. Dr. Ian Venter (46) is vandeesweek drie jaar tronkstraf opgelê nadat hy in 2015 ’n 13-jarige seun gevra het om sy geslagsdele te betas. News24 berig die organisasie sê hy glo swaarder strawwe behoort te geld in sake van die seksuele mishandeling van kinders. Landdros Francis Makamandela het Vrydag met die vonnisoplegging in George se rondgaande hooggeregshof gesê die hof voel daar moet ’n regverdige balans wees en alle kinders – dié van Venter, sowel as die slagoffer – moet in rekening gehou word. Venter se versoek om verlof tot appèl is van die hand gewys.