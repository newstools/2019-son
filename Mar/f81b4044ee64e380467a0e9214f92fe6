DIE lewe van ’n sesjarige gr. 1’tjie van Elim is in die eerste jaar van haar skoolloopbaan kortgeknip. Delvina Europa is verkrag en vermoor. Haar lyk is Dinsdag­oggend gevind in die bosse agter die Elim Morawiese Primêre Skool, waar sy skoolgegaan het. Die kleinding is Sondag omstreeks 16:00 laas gesien waar sy in Nuwestraat by haar bure gespeel het. Luidens berigte het ooggetuies die kind met ’n man in die rigting van die bosse sien stap. Delvina woon sedert Desember by haar ma se suster, Carol October, en dié se man, Maxwell. Delvina se eie mammie, Suzanne Europa, is verlede jaar skielik dood. Sy het ’n ouer suster en broer wat ook by die tannie woon. Verward Hulle pa, David Jagers, is verskriklik emosioneel oor sy laatlammetjie. Carol sê Delvina was ’n slim kind. “Sy was lief vir dans en sing. Sy was ’n spontane kind.” Die Octobers en die breër Europa-familie is “stukkend en verward” oor die kind se dood. “Ons vra ons heeltyd af: Hoekom sy? Dit is seer om net aan haar dood te dink. “Ons wil nie eens daaroor praat nie.” Kapt. FC van Wyk, ’n polisiewoordvoerder, sê hulle ondersoek ’n saak van moord en verkragting. ’n Man (35) is Dinsdag reeds vir ondervraging ingeneem. Die man het glo ’n vorige veroordeling vir die seksuele aanranding van ’n kind. Die familie sê hulle los die ondersoek in die polisie se hande, maar hoop dat geregtigheid sal geskied.