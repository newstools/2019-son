DIE gemeenskap van Petunialaan in Broadlands Park in die Strand is al ’n hele ruk in ’n oorlog teen muskiete gewikkel. Mense kla hulle kry nie meer snags geslaap nie soos die zoemende eskaders op hulle toesak. Lukie Truter, een van die inwoners, sê dit is veral die kinders wat baie erg deurloop. Hy vertel die muskietplaag het sowat twee maande gelede ontstaan as gevolg van staande water op die ou begraafplaaspad aangrensend aan Petunialaan. Volgens Truter het werkers van die Stad Kaapstad twee groot gate op die begraafplaaspad gegrawe en dit net so gelos. Volgens Truter val die inwoners se klagtes op dowe ore, want niemand by die stadsraad steur hulle daaraan nie. Truter sê hy en ’n buurman het die plek gaan ondersoek en gevind dis twee riooldreine wat in die gate oorloop. Hy sê dit gaan nou al weke so aan. Wilna Robertson, een van die vroue wat ook onder die nagtelike lugaanvalle deurloop, sê hulle weet nie meer watter kant toe nie. Hulle sê insekdoder is baie duur en die mense kan dit nie meer bekostig nie. Jan Frieslaar, die voorsitter van die Strand-gemeenskapspolisiëringsforum en Broadlands Park-gemeenskapskomitee, stem saam die situasie is heeltemal onaanvaarbaar. Buiten die muskietplaag word mense ook in die omgewing van die gate beroof. Felicity Purchase, die Stad Kaapstad se mayco-lid vir vervoer, sê die raad is besig met ’n stormwaterprojek in die gebied. Die kontrakteur was besig om die laaste drein in te sit toe lede van die gemeenskap werkers gedreig het. Dit het gelei tot ’n onbeplande vertraging. Onderhandelings tussen die gemeenskap en hulle raadslid het ook niks opge­lewer nie. Sy sê die kontrakteurs is van die site af weg­gejaag, maar hoop om die werk teen Maandag af te handel. Hulle het gevra dat die departement belas met water en afvaldienste help met die verwydering van rommel. Son het verneem dat die gemeenskaplede teen die kontrakteur beswaar gemaak het omdat hulle wou hê plaaslike mense moet in diens geneem word.