PAUL Treu se nuwe pos behoort hom soos ’n handskoen te pas. Die voormalige hoofafrigter van die Springboksewesspan gaan voortaan bestuurder wees van prestasie en innovasie by die Westelike Provinsie Rugbyunie. In sy nuwe job gaan Treu al WP se afrigters ondersteun deur hulle op die hoogte van sake te bring van die nuutste verwikkelinge in wêreldrugby. Sy rol behels onder meer die toepassing van hedendaagse wetenskaplike kennis. Die doel is om die beplanning en voorbereiding van alle spanne in die unie te bevorder. Hy gaan voortaan nie direk by die hands-on afrigting van die WP- en- Stormer-spanne betrokke wees nie. In sy dae as coach van die Blitsbokke het die 47-jarige boorling van Swellendam ’n reputasie opgebou as ’n innoverende breier. Hy hou veral daarvan om sy rugbykennis te verbreed sodat hy dit met sy spelers en mede-afrigters kan deel. Treu is op die oomblik op sy eie onkoste na die buiteland. Daar raadpleeg hy soveel moontlik kundiges om selfs meer te leer oor rugby. Verlede week het hy besoek gaan aflê by die legendariese Manchester United op Old Trafford. Uitgeslape Die idee is om eerstehands te gaan ervaar hoe hierdie gewilde sokkerspan dinge doen. Vandeesweek is dit Sale­ Sharks in Engeland se beurt. Hy het ook tyd deurgebring saam met die uitgeslape Engelse breier, Eddie Jones. Treu gaan ook ’n draai maak in Ierland. Daar wil hy gaan kers opsteek by David Nucifora. Nucifora is sedert Junie 2014 die hoëprestasie­direkteur van die Ierse Rugby­voetbal­unie. In Treu se dae as sewes ­coach het hy onder andere die Brisbane Broncos in Australië gaan visit. Dit lyk dus of dié goeie gewoontes hom volmaak voorberei het vir sy nuwe posbeskrywing.