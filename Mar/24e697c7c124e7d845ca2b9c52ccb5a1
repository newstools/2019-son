KRIS Jenner wil nie hê dat Jordyn Woods bek rek oor haar gejol met Khloé Kardashian se baby­ daddy, Tristan Thompson, nie. Kris het die model glo voorgekeer ná stories dat Jordyn ’n tell-all saam met Jada Pinkett-Smith op haar Facebook talk show gaan doen. Die matriarg van die Kardashians sien dollartekens nadat Kylie se bestie saam met haar suster se skarminkel-berk gejol het. ’n Ingeligte bron het aan radaron­line.com vertel Kris het Jordyn beveel om nie oor die jollery te praat nie. Maar Jordyn het glo hardegat getrek en gaan nie toelaat dat ant Kris haar rond order nie. Die bron skinder: “Jordyn het vir haar gesê dis gedane sake en daar’s niks wat sy daaraan kan doen nie. “Kris ervaar natuurlik ’n nuclear meltdown oor alles.” Ant Kris en haar dogters was glad nie voorbereid op die blindsiding van hulle jare lange vertroueling nie. Hulle het gedink hulle gaan alleen munt slaan uit die hele treurmare, maar Jordyn het hulle uitoorlê. Die skandaal is natuurlik net wat Keeping Up with the Kardashians nou nodig het. Ant Kris werk juis aan ’n deal van $200 miljoen (sowat R2,7 miljard) om die show se toekoms te verseker. Sy het in 2012 ’n kontrak vir vyf seisoene geteken – net toe Tristan die vorige keer gecheat het.