SWELLENDAM. – Die “seun van god” het Maandag vlugtig in die landdroshof verskyn. At least, dís hoe die vermeende Zimbabwiese serial killer Brian Mudyana (32) na homself verwys. En weer het Mudyana met ’n Bybel in die hand in die beskuldigdebank gesit. Die polisie sê hulle het Mudyana positief verbind aan vyf moorde. Hulle vermoed egter dat hy meer as dit gepleeg het. Die moorde is tussen 2016 en vanjaar in verskeie dorpe in die Wes-Kaap gepleeg. ’n Ingeligte sê drie van die moorde is in Swellendam gepleeg en die ander in Mosselbaai en De Doorns. Die polisie se ondersoek na dié moorde en ander is nog aan die gang. Die meeste slagoffers was jong vroue, maar in die jongste moord was die slagoffer ’n man. Mudyana het sy slagoffers na bewering gelem en verwurg. In ál die gevalle is die slagoffers in vlak grafte begrawe. En in elke geval het lede van die publiek op die beendere afgekom en die polisie daarvan verwittig. Dis nog nie bekend wat die motief vir die moorde is nie. Die saak is uitgestel tot 17 Mei. Mudyana bly in aanhouding, aangesien sy aansoek om borgtog summier afgekeur is.