DIE DA is baie petty en wil net sy lede control. Só sê die leier van die Good Party, Patricia de Lille, nadat ’n klag gelê is teen die DA-lid Siphesihle Dube. Die DA-hoofsweep, John Steenhuisen, het ’n klag by die federale uitvoerende komitee se voorsitter, James Selfe, ingedien nadat ’n foto van ’n glimlaggende Dube en De Lille onlangs in die sosiale media gedeel is. Die twee is saam gekiek by Rands, ’n bekende restaurant in Khayelitsha. De Lille en van haar party se aktiviste het daar saamgekom. Die DA sê hulle was daar om De Lille se birthday te vier. Steenhuisen moan in ’n brief aan Selfe die einste De Lille by wie Dube gekuier het, het kort tevore die party en sy leier aangeval en toe boonop die DA gelos om die Good-party te stig. De Lille sê die DA maak uit niks iets groots. Volgens haar het Dube haar raakgesien en net kom groet. De Lille voeg by: “Rands is ’n openbare plek. Almal is welkom om daarheen te gaan. Dit was nie eens ’n verjaardagpartytjie wat ons gehou het nie. “My aktiviste het net besluit ons moet ’n lekker tyd gaan het. Toe hy (Dube) na my toe kom, het ek hom gegroet, want ek ken hom baie goed. “Die DA is net petty. Die DA wil mense control.” Dube sê: “Ek weet van die klag, maar ek gaan geen kommentaar lewer nie.” De Lille meen die DA wil Dube verwyder van die kandidatelys vir die nasionale parlement sodat ’n vertroueling van Steenhui­sen in sy plek kan inskuif. Gister het beide Steenhuisen en Selfe nie hul selfoon geantwoord nie. Teen druktyd gister het hulle ook nog nie gereageer op SMS’e en WhatsApp-boodskappe nie.