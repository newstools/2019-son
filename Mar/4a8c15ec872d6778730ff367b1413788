MARLON Daniels het Dinsdag ’n klag van laster teen Athol Trollip aanhangig gemaak. Alles het begin met ’n twiet van Trollip ná verlede week se raadsvergadering. Die voormalige Baaise mayor het hom tot Twitter gewend om te kla oor hoe die dag verloop het. Sy twiet lui: “Vandag het die Patriotic Alliance-raadslid Marlon Daniels sy ware kleure gewys. Vroeg vanmiddag het hy oor sy raads­tafel gespring en ’n DA-raadslid gedreig. “Nou het hy sy sitplek verlaat en gedreig om my op te f*k en ander vloekwoorde gebruik. Ons wag en sal sien wat die speaker daaromtrent gaan doen.” Die eintlike probleem het gekom in die reaksies op Trollip se twiet. Iemand het uitgelig Trollip wou “hom” onderburgemeester maak. Trollip het geantwoord dit was deel van die koalisieooreenkoms en dat hy “hom” gefire het toe hy agterkom waarmee “hy” besig is. Sy antwoord was verder: “Ons het gesê ons sal korrupsie stopsit en hy was deel van die korrupsie in die stad en is steeds. “In politiek moet jy doen wat jy sê deur moed van jou oortuiging te hê.” Aankla Daniels voel dit lyk asof dié kommentaar oor hom gaan, maar Trollip het later gesê dit verwys na Mongameli Bobani, wat hom as Baaise burgemeester vervang het. Dié antwoord het Daniels nie tevrede gestel nie omdat Bobani se naam nie pertinent genoem word nie. Dis hoekom hy Trollip toe by die Humewood-polisiekantoor gaan aankla het. Daniels voel Trollip het as die DA se nasionale federale voorsitter getroue volgelinge wat alles sal glo wat hy sê. Hy sê: “Ek kan dit nie aanvaar dat hy net voor die verkiesing my en my party se naam in gedrang bring nie. “Hy beskuldig my van korrupsie. Dit krap my om. Ek weet nie wat hy van my discover het nie, maar ek wil hê hy moet dit ’n stap verder neem en dit expose sodat die mense kan sien wie lieg. “Ja, dit was deel van die koalisieooreenkoms dat ek onderburgemeester sou word, so hy het definitief na my verwys in die twiet.” Trollip meen weer Daniels se gedrag is onaanvaarbaar en gewelddadig. “Hy was desperaat om onderburgemeester te wees. “Die wêreld draai nie om Daniels nie. Hy moet ophou om homself op te hef, aannames te maak en oor banke te spring.” Oor die klag teen hom sê Trollip net hy het nie tyd daarvoor nie en is besig met die tussenverkiesings.