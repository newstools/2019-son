’N JALOERSE berk is vermoedelik die rede dat ag shacks afgebrand het. Die man wou Maandagoggend vroeg sy girlfriend se shack in Khayelitsha aan die brand gesteek het, word beweer. Thandiwe Chew, die girlfriend se neighbour, het aan Son gesê hulle het nog geslaap toe hulle iemand hoor skreeu: “Dit brand!” Volgens Chew het die brand nie by hulle shack ontstaan nie. Sy vertel: “My neighbour werk in Bloubergstrand en is al Sondag hier weg. “Ek verstaan haar boy­friend was hier en het vermoedelik die plek aan die brand gesteek.” Chew sê haar hart is gebreek omdat hulle alles verloor het. Volgens haar woon sy al 13 jaar in haar shack. Sy sê al wat hulle kon red, was die kinders se skoolklere en boeke. ’n Bedroefde Chew sê: “Dis die eerste keer dat ons so iets deurmaak. Die kinders was by die huis toe die brand uitbreek. “Gister moes hulle maar terug skool toe oor hulle besig is met eksamen. “Hulle is erg getraumatiseer en kan nie verstaan hoekom ons nie meer ’n huis het nie. “Hulle vra die hele tyd dat ons terug huis toe moet gaan. “Hier is ook ’n baba van twee weke oud wat nou dakloos is.” Chew sê hulle woon by van hulle neighbours terwyl hulle op boumateriaal van rampbestuur wag. Volgens Chew sou die materiaal al Maandag gekom het, maar daar was nie genoeg nie. Rdl.Thando Pimbi het aan Son gesê hy moedig die girlfriend aan om ’n saak te maak. Pimbi vertel die gemeenskap was so woedend, hulle wou die man net moer. Hy vertel: “Hulle het na hom gaan soek. “Ek moes hulle keer. Dis hartseer wat gebeur het, want nou het dié gesinne nie meer blyplek nie.” Volgens die raadslid soek die polisie nog na die boy­friend.