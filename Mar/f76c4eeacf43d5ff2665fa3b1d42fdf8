DIE debat oor sportmanskap in krieket het opnuut opgevlam. Dit volg ná ’n omstrede voorval Maandagaand in die Indiese Premierliga (IPL). Die bouler Ravi Ashwin het aan die einde van sy aanloop vir Jos Buttler gestonk omdat dié buite die kolfkampie was. Ashwin is die Kings XI Punjab se kaptein en Buttler speel vir die Rajasthan Royals. Buttler, wat nie Ashwin se aanloop dopgehou het nie, het uit sy kolfkampie gedwaal. En pleks daarvan om sy aflewering te boul, het die ervare Indiese draaier skielik gestop omgedraai en die dwarsbalkies gelig. Die TV-skeidsregter is gevra om ’n beslissing te vel, en dié het beslis die Engelse kolwer is uit. Ashwin en Buttler was daarna by ’n kort woordewisseling betrokke. Ashwin sê: “Ek het instinktief opgetree. Dit was nie beplan nie. “Maar dit ís binne die reëls van die spel. Ek weet nie wat dié ding van die gees van die spel is terwyl daar reëls is nie.” Die Royals se Suid-Afrikaanse afrigter, Paddy Upton, was woedend. Upton sê: “Ek laat dit maar oor aan die IPL fans om te besluit of dít die soort ding is wat hulle wil sien. “Die krieketwêreld moet daaroor besluit, maar ons is hier om die toeskouers te vermaak en goeie rolmodelle te wees.” Buttler het Ashwin se hand ná die wedstryd geskud, maar hy het hom nie in die oë gekyk nie. Die Kings (Ashwin se span) het die wedstryd met 14 lopies gewen.