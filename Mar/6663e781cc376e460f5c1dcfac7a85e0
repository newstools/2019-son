Die Springbok-sewesrugbyspan loop die gevaar om nie vanjaar vir Olimpiese Spele in 2020 in Tokio, Japan, te kwalifiseer nie. Aan die einde van dié seisoen kwalifiseer die voorste vier spanne in die Wêreldreeks outomaties vir volgende jaar se skouspel in Japan. Neil Powell, Blitsbok-afrigter, se span bevind hulle vir die eerste keer dié seisoen buite die topvier op die punteleer. Amerika het die Blitsbokke in die kwarteindronde van die Las Vegas-toernooi uitgeskakel. Die Amerikaners het vir die tweede agtereenvolgende jaar hulle tuistoernooi gewen en die eerste plek op die punteleer ingeneem. Tel Vanjaar se Wêreldreeks sal die voorste vier gelote spanne vir Tokio bepaal. Volgende seisoen se reeks (2019/’20) tel nie vir kwalifikasie nie. Dit beteken as die Blitse nie dié seisoen kwalifiseer nie, sal hulle aan ’n kwalifiseringstoernooi vir Tokio moet deelneem. Dit beteken die Blitsbokke sal dalk later vanjaar aan die Afrika-sewestoernooi moet deelneem om te kwalifiseer. Daar bly darem nog genoeg toernooie vir die Blitsbokke oor om dinge reg te ruk. Hulle is dié naweek weer in die Vancouver-toernooi in Kanada in aksie.