WÊRELDGEHOORDAG word vandag gevier. Vanjaar is die fokus daarop gerig hoe om doofheid en gehoorverlies te identifiseer en te verhoed. In Suid-Afrika alleenlik word meer as 6 000 babas jaarliks met gehoorverlies gebore. Dit beteken sowat 17 babas word elke dag in die land met gehoorverlies gebore. Dr. Diane Bell, hoof van die Carel du Toit Trust, het vandeesweek saam met 44 ander verteenwoordigers van die gestremde samelewing met pres. Cyril Ramaphosa en van sy kabinetslede vergader. Tydens dié ontmoeting is ’n verklaring aan Ramaphosa en sy kabinetslede uitgereik oor die gestremde samelewing se teleurstelling dat die president in sy onlangse staatsrede nie veel geraak het aan kwessies wat gestremde burgers in die land raak nie. Lynn Cloete, die kommunikasie­beampte van die Carel du Toit-sentrum, sê hulle wil vandag mense aanmoedig om bewus te wees van die verwagte styging in gevalle van gehoorverlies wêreldwyd. Mense moet pasgebore babas ook vroegtydig by ’n hospitaal laat screen vir moontlike gehoorverlies en hulle moet bydra om te verseker almal met gehoorprobleme, insluitend kinders, kry toegang tot gehoortoestelle en ander middele wat sal verseker dat hulle hul regmatige plek in die SA samelewing kan inneem.