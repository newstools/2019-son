HOFGANGERS het gister na hulle asem gesnak toe die staatsaanklaer, adv. Christénus van der Vijver, in die saak van die vermoorde soldaat Preston Titus ’n verklaring van een van die beskuldigdes, Masithembe “MJ” January, voorgelees het. In die verklaring vertel hy hoe Magdaleen Titus hom in November 2017 in ’n kroeg in Port Elizabeth meegedeel het sy het iemand gekry om haar man dood te maak. Die verklaring is sonder enige teenstand as bewysstuk aanvaar. Volgens January was hy in Oktober 2017 saam met ’n ander man, Elvis Galeboe, vir ’n reeks kerkdienste in Oudtshoorn. Hy het Magdaleen daar ontmoet en hulle het vriende geword. Hulle was weer later saam by ’n kerkdiens in Port Elizabeth. Later is hulle na ’n kroeg waar Justice Mooi die bestuurder was en hulle het ’n paar drankies saam geniet. Maar hy moes later padgee toe Magdaleen met haar motorbestuurder, Sixabiso Klip, en Mooi wou vergader. Hy wou weet waarom sy nou by ’n ander man sit en waaroor die vergadering gegaan het. Magdaleen het toe glo gesê dit gaan oor politiek – en bygevoeg sy het iemand gekry om haar man te vermoor. Haar rede hiervoor was dat Preston háár glo wou doodmaak en sy hom eerste moes uithaal voordat hy dit doen. January sê in sy verklaring hy wou by haar weet wat sy daaruit sou kry, waarop sy geantwoord het: “Dat ek my lewe kan terugkry.” Magdaleen het hom ’n paar dae later gevra om geld in ’n vermeende moordenaar se rekening­ oor te plaas en bygevoeg dat die manne met vuurwapens kom. January sê ook hy het by Galeboe gehoor Preston is vermoor. In die binneverhoor wat hierna begin het, ontken Mooi volgens sy regsverteenwoordiger, adv. Stoffel Prinsloo, dat die verklaring wat hy ná sy inhegtenisneming afgelê het, vrywillig en sonder dwang was. Hy ontken ook dat die ondersoekbeampte AO Martin le Roux sy regte aan hom voorgehou het. AO William Bennett Swarts het getuig hy het Mooi op 13 Desember 2017 twee keer na die Oudtshoorn-hospitaal geneem vir ’n ondersoek ten opsigte van enige beserings. Mooi het hom daarna bedank vir die goeie behandeling wat hy ontvang het. Regter Nolwazi Boqwana het die twee vroue en January se borgtog en borgtogvoorwaardes weer verleng tot vandag.