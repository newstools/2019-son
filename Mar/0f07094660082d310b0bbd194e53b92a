STELLENBOSCH se reis na Limpopo vir sy wedstryd teen Tshakhuma Tsha Madzivhandila (TTM) is nié vir sissies nie. Dis uitputtend: Eers is dit ’n vlug en dan ’n busrit soontoe. En dis warm. Daar gekom, moet die voorloper in die Nasionale Eerste Liga (NFD) ook nog ’n vyandige atmosfeer in die Thohoyandou-stadion trotseer. Kookwater O ja, dít en eienaardige beslissings deur wedstrydbeamptes. Dié word sommer enige tyd uitgedeel. Maar wie het gesê dis maklik om die NFD te wen? Vra maar vir Jomo Cosmos, wat nou nog sukkel om daaruit te kom. Tog laat Stellies se kookwater striker Iqraam Rayners sake so maklik lyk. Dié voormalige Santos-speler spog met die meeste doele in die NFD: 14. Rayners sê egter dié prestasie sal niks beteken as Stellies nie die NFD-titel verower nie. Hy het gister gesê: “Komaan, face it: ’n Mens se persoonlike doelwitte is nooit groter as jou klub s’n nie, want die speler s’n is altyd ondergeskik daaraan. “Dit sal wonderlik wees as ons die liga wen, en dit sal soeter wees as ek dan steeds die top goal scorer is.” NFD-BEPALINGS VIR DIE NAWEEK Saterdag TTM t Stellenbosch (Thohoyandou-stadion); Royal Eagles t Mbombela United (Chatsworth-stadion); Maccabi t TS Galaxy (Dobsonville-stadion); TS Sporting t Witbank Spurs (Mbombela-stadion). Sondag Ubuntu Cape Town t Tuks (Boland-stadion); Cape Umoya United t Real Kings (Athlone-stadion); Jomo Cosmos t Uthongathi (Makhulong-stadion).