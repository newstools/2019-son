VIR ’n tweede agtereenvolgende week is Da­mian Willemse nie goed genoeg om die Stormers se beginspan te haal nie. Willemse moes laas week teen die Jaguares sake van die kantlyn dophou. En al word die 20-jarige as een van die gevaar­likste aanvallende agterspelers in Suid-Afrika beskou, gaan hy môre weer dieselfde rol in die Superrugby-kragmeting met die Hurricanes in Wellington vervul. Toe Robbie Fleck, coach van die Stormers, gister in ’n telekonferensie uit Nieu-Seeland hieroor gepols is, het hy gesê: “Ek dink Da­mian was laas week uitstekend van die bank af en hy het ’n groot impak gemaak. Hy is weer op sy beste.” Rassie Erasmus, Bok-breier, het laas jaar reeds bevestig hy wil Willemse vir die World Cup kies. Fleck het weereens besluit om SP Marais op die vleuel in te span. Al is Marais hopeloos te stadig op die vleuel, is hy hoofsaaklik in die span vir sy skopwerk pale toe. Jean-Luc du Plessis en Willemse kan ook daardie rol vervul. Die gevaarlike Hurri­canes het besluit om drie van hulle All Blacks ’n blaaskans te gee. Die All Black-haker Dane Coles en die woelige skrumskakel TJ Perenara sal nie teen die Kapenaars in aksie wees nie. Hulle word volgens Nieu-Seeland se rotasiebeleid ’n ruskans gegee. Ricky Riccitelli dra die nr. 2-trui, met Richard Judd op 9 en Jordie Barrett op 12.