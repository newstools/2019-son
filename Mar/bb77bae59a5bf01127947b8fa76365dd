DIE nuus dat Liverpool se Jürgen Klopp sterk gelink word met ’n skuif weg van Anfield, is beslis nié die regte doepa vir die Reds nie. Die Duitser is nou glo Real Madrid se nr. 1-kandidaat om Santiago Solari by die Santiago Bernabéu-stadion te vervang­. Real is Dinsdag deur ’n jong Ajax Amsterdam-span uit die Champions League geboender. Los Blancos jag nou die kop van Klopp, wat tot 2022 by Liverpool gekontrakteer is. Klopp is op sy beurt op ’n missie om Liver­pool se titeldroogte van byna drie dekades te beëindig. Klopp het Liverpool reeds na die Champions League, Europa League en League Cup finals gelei sedert hy in 2015 die leisels by Brendan Rodgers oorgeneem het. Al het Klopp nog nie ’n beker met Liverpool gewen nie, is hy een van die gesogste afrigters in Europa. Voorsprong Klopp en sy Liverpool-span is tans in ’n senu­tergende tweestryd met Manchester City gewikkel vir die seisoen se kroon. Manchester City is die huidige Engelse Premier­liga­-kam­pioen. Hy het ’n voorsprong van net een punt op sy mede-aanspraakmakers. Liverpool verwelkom Burnley Sondag op Anfield vir ’n ligawedstryd. Die besoekers sal Liverpool probeer frustreer, maar die tuisspan behoort té veel gehalte vir Burnley te hê.