AL IS die odds sterk teen die Southern Kings, gaan hulle met ’n grootse poging kom om Ulster te probeer klop. Só sê die span se afrigter, Deon Davids, ná net 2 oorwinnings in 17 wedstryde. Davids sê enige iets kan op die dag gebeur en hy weet sy spelers sal hulle lyf op die spel sit om te wen. ’n Optimistiese Davids sê hy het na die weer in Ierland geloer en dinge in die Kingspan-stadion gaan maar weer uiters nat en koud wees. Ulster jag ’n plek in die uitspeelronde en gaan dus sy hart uit speel. Om gereeld onder sulke toestande te speel is vreemd vir Suid-Afrika se twee Pro14-spanne, die Kings en die Cheetahs. “Om dié rede sal die Kings hulle spel moet aanpas om Ulster baas te raak,” sê Davids. “Hoewel die Ulster-manne baie direk is in hoe hulle speel, kan hulle jou laat les opsê as jy nie gefokus is nie. “Hulle is nie altyd baie kreatief nie, maar hulle doen alles baie goed. “Ulster is dus veral op sy tuisveld moeilik om te klop en daarom moet ons die omstandighede ook in ag neem en daarby probeer aanpas,” verduidelik hy. Ervaring Davids praat uiteraard van Ulrich Beyers, wat deesdae op heelagter uitdraf in die plek van Masixole Banda. “Daar is niks fout met Banda op heelagter nie, maar ons moet kyk na wat beter werk in die nat weer. Hy glo met Beyers se skills kan hy die nat weer baasraak. “Hy is goed onder die hoë bal en het ook ervaring van dié omstandighede uit sy tyd as speler vir Zebre.” Davids sê op ’n droë, harde veld het Banda wel genoeg grip om deur die verdediging te sny. “Ons moet ook kyk na die manne wat baie wedstryde gespeel het,” voeg hy by.