PAUL Pogba beskryf Real­ Madrid as “ ’n droomklub vir enige speler” – maar sy hart klop nog tjoklits vir Manchester United. Die 26-jarige Franse midfielder het ook United se tussentydse afrigter, Ole Gunnar Solskjaer, geloof vir die ommeswaai wat hy by Old Trafford bewerkstellig het. “Real Madrid is een van die grootste klubs in die wêreld en dís waar elke speler wil speel,” het Pogba gesê. “Ek is tans baie gelukkig om my sokker hier te speel. Daar is ’n nuwe, happy coach­,” het die Wêreld­beker-wenner gesê. Pogba doen vandag diens vir Frankryk wanneer die kwalifiseringsveldtog vir Euro 2020 begin. Frankryk pak Moldawië in sy eerste game, gevolg deur ’n wedstryd Maandag teen Ysland. Dis duidelik dat Pogba weer goed speel sedert Solskjaer die leisels by José Mourinho oorgeneem het. Pogba het vier doele in sy eerste drie wedstryde aangeteken nadat Solskjaer die span onder sy vlerk geneem het. Die kontrak van die 46-jarige Solskjaer is tot die einde van dié seisoen, maar Pogba sê die Noor het klaar oorgenoeg gedoen om die pos van United-bestuurder permanent te kry. “Natuurlik wil ek en die ander spelers hê Ole moet bly,” het Pogba gesê. “Die results was goed. Boonop het ek ’n uitstekende verhouding met hom. Reg “Hy en die ander spelers kom ewe goed oor die weg. Hy maak seker ons is happy en in ’n goeie space. “Hy ken die klub en hy ken die mense en alles wat hier gebeur. “Dis ook net reg dat Ole die pos kry, want hy het gewys hy verdien dit,” het Pogba verklaar. Pogba se kontrak met Manchester United sal in 2021 verval. – AP