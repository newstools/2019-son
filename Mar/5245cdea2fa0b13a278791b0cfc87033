DIE kaal lyk van ’n vrou van Eersterivier is met steekwonde in haar huis gevind toe haar bure ’n brand in die huis wou blus. Maureen Leukes (71) se huis, wat sy Dankbaar gedoop het, was Vrydag leeg en doodstil toe Son dit besoek het. Behalwe een kamer wat gebrand het en swart rookmerke aan die dak, staan die huis nog. Die bure vertel hulle het in die vroeë oggendure wakker geword toe hulle ’n ontploffing gehoor en vonke gesien het. Leukes het alleen gewoon. Haar bure het eers haar beste vriendin, Mada Piedt (58), gaan wakker klop. Piedt vertel: “Hulle wou weet of sy by my slaap omdat sy baie aande hier geslaap het. Toe ek sê sy is nie by my nie, het hulle die deur afgetrap. Sy het in die gang gelê met haar hande en arms beskermend oor haar gesig gevou.” Piedt het gesê toe die bure Leukes uit die huis trek, het hulle gedink sy lewe nog, maar paramedici het haar op die toneel dood verklaar. Die bure is geskok oor die moord. Hulle vermoed Leukes is vroeër Donderdag vermoor en die verdagte(s) het moontlik teruggegaan om hulle spore toe te vee. Piedt en Asa Links (62), nog ’n vriendin van Leukes, het gesê hulle vriendin was vredeliewend, opreg en ’n mense-mens. Leukes, oorspronklik van Willowmore in die Oos-Kaap, het glo baie jare in die Kaap rondgeswerf totdat sy in 2010 eindelik haar eie huis gekry het. Sy was nooit getroud nie en het geen kind of kraai gehad nie. “Sy was tog so trots om haar eie dak te hê. Sy het alles in daai huis self gedoen – van paint-werk tot tiles lê ... alles,” het Piedt vertel. Maar volgens Piedt het Leukes die laaste tyd ’n vrees oor haar huis gehad en het vir twee weke by haar geslaap. “Sy is Maandag terug huis toe.” Links het naweke by Leukes oorgeslaap omdat sy alleen was. Die vriendinne het gesê dis hartseer dat Leukes vermoor is in die huis waarvoor sy so lief was en so hard gewerk het. “Sy moes nou rustig haar huis enjoy het.” Sers. Noloyiso Rwexana, ’n polisiewoordvoerder, het die voorval bevestig. “Ons ondersoek ’n saak van moord. Niemand is aangekeer nie.”