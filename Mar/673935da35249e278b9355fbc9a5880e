DIE duiwel is weer los in vanjaar se Champions League­-uitspeelrondes. Só word daar gesê oor Manchester United, oftewel die Red Devils, ná hul wonderbaarlike terugveg­poging teen Paris Saint-Germain (PSG) Woensdagaand op die Parc de Princess. United het PSG met 3-1 geklop nadat hy die eerste been tuis met 1-2 verloor het. Hoewel dié oorwinning die totale doele 3-3 maak, is dit die Red Devils wat deurdring na die kwarteindronde omdat hulle meer doele in hulle wegwedstryd aangeteken het. Die span se bestuurder, Ole Gunnar Solskjær, sê: “Dís die klub. Dís wat ons hier doen. Ons het altyd geglo ons kan dit doen. “Die plan was nooit om die meeste balbesit te kry en hulle te outplay nie, want as ’n mens hulle ruimte en tyd gee, straf hulle jou daarvoor. “Met nog vyf minute oor was die plan net om nog in die game te wees.” Romelu Lukaku het twee keer in die eerste helfte toegeslaan vir die besoekers voordat Marcus Rashford sukses behaal het met ’n omstrede strafskop. Dis toegeken nadat die video assistant referee (VAR) geraadpleeg is. Die beslissing was dat die bal ’n PSG-speler se hand in die doelgebied getref het. Dis die eerste keer sedert 2014 dat United die kwarteind van dié gesogte kompetisie haal. Champions League-uitslae Estádio Do Dragão Porto 3, Roma 1 Parc des Princes Paris Saint-Germain 1, Manchester United 3 Santiago Bernabéu Real Madrid 1, Ajax 4 Signal-Iduna-Park Borussia Dortmund 0, Tottenham Hotspur 1