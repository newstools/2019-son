’N STAATSGETUIE in ’n dubbele moordverhoor het gister getuig sy ken Ashton Calvert, beskuldigde nommer 5, omdat sy gereeld by hom drugs gekoop het. Rolene Campher van Malabar­ het gister by die getuiebank ingeskuif. Die beskuldigdes Damian Kammies (23), Deilon Makoppa (31), Kurt Bosman (29), Christiano Witbooi (19), Ashton Calvert (25) en Warren Steyn staan tereg op onder meer twee moordklagte en klagte van brandstigting. Voorgestel Die staat voer aan hulle het Mohammed Gamieldien Abdullah, alias Mielie, en Deon Matthys op 16 November 2016 vermoor. Campher het gister getuig sy het Kammies op die dag van die voorval – 16 November 2016 – reeds sowat twee jaar geken. Sy het Kammies in Schauderville leer ken. Volgens haar het Neville Plaatjies, alias China, haar destyds aan Kammies voorgestel. Sy sê China het gesteelde items aan Kammies verkoop. Volgens Campher was sy al by twee geleenthede saam met China na Kammies om gesteelde items aan hom te verkoop. Campher het gister getuig Kammies behoort aan die Spotbouer-bende. Op die vraag hoe sy weet Kam­mies­ behoort aan die Spot­bouer- bende, sê Campher hulle noem hulleself so en China het aan haar gesê Kammies is ’n Spotbouer. Campher sê op die dag van die voorval het sy Makoppa­ reeds sowat ’n jaar geken. Sy het hom by die flats in Schauderville leer ken. “Ek ken nie die naam van die flats nie.” Volgens haar het Makoppa­ ook gesteelde items by China gekoop. Sy sê Makoppa behoort ook aan die Spotbouer-bende omdat hy en Kammies baie goeie vriende is. Volgens Campher ken sy Witbooi van sien. Sy sê sy ken hom as Klukkie en het hom altyd by die flats in Schauderville gesien. Campher sê Witbooi is bekend as Klukkie, maar China noem hom Twakkie. Volgens Campher het sy al voorheen met Witbooi­ gepraat omdat sy hom al gestuur het om vir haar entjies te gaan koop. Sy getuig verder Witbooi is ook ’n Spotbouer omdat hy saam met ene Oom Jan-hulle loop. Volgens Campher het sy Calvert ook by die flats in Schauderville leer ken omdat­ hy drugs verkoop het. Campher sê sy ken Calvert­ as Marie. Volgens Campher is Calvert­ ook ’n lid van die Spotbouer-bende. Sy sê sy ken hom sedert 2015. Campher getuig sy het Steyn baie gesien wanneer sy Schauderville toe gaan en dat hy ook lid is van die Spotbouer-bende. Volgens Campher is China­ nie ’n gangster nie. Campher sê in kruisondervraging deur adv. Chris Nel, Kammies se lawyer, die drugs wat sy gebruik, het geen effek op haar nie. Volgens Campher betaal sy tot R50 vir drugs met geld wat sy by China kry. Mandrax Sy sê hoewel sy destyds elke dag drugs gebruik het, kan sy tog daarsonder klaarkom. “Niemand het my beïnvloed om drugs te gebruik nie.” Volgens haar het China ook elke dag tik en Mandrax gebruik. Die saak dien voor regter Elna Revelas.