HAAR lyk begin al erg ontbind en haar familie wil haar graag net begrawe. Die stryd van die familie van die oorlede Alzheimer-pasiënt Jennifer Jonkers (60) is nog nie verby nie. Hulle is aangeraai om nie haar liggaam te gaan uitken nie omdat sy reeds 32 dae in ’n lykhuis lê. Ezna Bezuidenhout, ’n familievriend en gemeenskapswerker, sê Jonkers se dogter Jacqueline, wat dag en nag na haar ma gesoek het nadat sy haar laas by die Kraaifontein-daghospitaal gesien het, het ingestem om eerder nie haar ma se lyk te gaan uitken nie. Bezuidenhout het Jonkers se lyk opgespoor. Son het gister berig: “Iets het vir my gesê ek moet net weer by die Karl Bremer-hospitaal opvolg. “ ’n Personeellid het bevestig daar is twee vroue in die morgue. Sy het gevra ons moet net wag dat sy foto’s van die vroue kan kry. Toe Jacqueline die foto van haar ma sien, het sy gegil: ‘Dis my ma daai!’ ” Ongeluk Verder sê Bezuidenhout: “Dis nou so ’n gesukkel met die begrafnisreëlings omdat die begrafnispolis wat uitgereik is vir Jonkers, nie sal uitbetaal nie. “Die polis is te jonk. Dis maar net vier maande oud. As Jennifer in ’n ongeluk oorlede is, sou dit dalk uitbetaal het, maar ons gee nie op nie, dinge sal uitwerk vir die familie,” sê Bezuidenhout.