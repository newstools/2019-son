‘N TOESKOUER is Sondag tydens ‘n sokkerwedstryd gearresteer ná hy op die veld gehardloop en die kaptein van Aston Villa, Jack Grealish, met die vuis teen die kop geslaan het. Die voorval het binne die eerste tien minute van Aston Villa se Kampioenskap-liga-wedstryd teen Birmingham in die St. Andrew-stadion plaasgevind. Aston Villa was naby Birmingham se doelhok, besig om aan te val, toe die toeskouer Grealish van agter betrek en slaan. Die toeskouer is vinnig daarna deur sekuriteit in die hande gekry voor die Villa-spelers hom kon beetkry. Die toeskouer het toe, terwyl hy van die veld gehelp is, soentjies na die crowd geblaas. Grealish het boonop die wendoel in die 67ste minuut aangeteken om die derbywedstryd vir sy span te wen. Die polisie in West Midlands het op Twitter die arrestasie van die toeskouer bevestig. Die English Football League het die aanval op Grealish veroordeel en sê die veld moet 'n veilige ruimte vir spelers wees. 