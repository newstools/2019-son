KAGISO Rabada is net 24 jaar oud, maar hy het reeds 40 toetse vir die Proteas gespeel. Rabada sal egter terugkyk na ’n wisselvallige 2019. Nou rus ’n reuse-verantwoordelikheid op die skouers van dié blitsbouler om die Proteas te help om die reeks teen Engeland te beklink. Gelukkig vir Rabada is sy oud-mentor Charl Langeveldt terug in die kamp om hom te help om die spelpeil wat van hom een van die mees gevreesde boulers gemaak het, te herwin. Opvallend Rabada is een van Langeveldt se belangrikste angels in sy blits-arsenaal om 20 paaltjies in die eerste toets teen Engeland plat te trek. Dis opvallend dat sedert die Proteas se voormalige afrigter Ottis Gibson self na die blitsboulers omgesien het, Rabada se loopbaan ’n afwaartse kurwe ingeslaan het. Nou rus die taak op Langeveldt, wat deur die einste Gibson in die pad gesteek is, om Rabada se loopbaan rigting te gee. Rabada was nie naby sy beste in die Wêreldbekertoernooi (WB) nie. Boonop het hy net 24 beurte in die onlangse Mzansi Superliga geboul. Langeveldt het egter belowe dat hy Rabada sal help om sy selfvertroue te herwin. Gemeet teen alle standaarde, is Rabada ’n veteraan met die getal toetse. Sy 183 paaltjies teen ’n gemiddeld van 22,50 getuig van sy potensiaal. Langeveldt sê: “Die groot uitdaging in die eerste toets is om ’n manier te vind waarop hy 20 paaltjies kan neem. ’n Baie fyn lyn moet gehandhaaf word. “ ’n Mens moet ’n bouler van sy kaliber beskerm, maar tog moet hy sy spelpeil op koers kry, en dit kan net gedoen word deur harde werk. “My hoofdoel is om energie en aggressie onder al die boulers te wek, maar, bygevoeg, dit moet beheerde aggressie wees.” Langes glo egter die besoekers se Jofra Archer, Jimmy Anderson en Stuart Broad kan ’n gevaarlike boulkombinasie wees. Archer, die nuwe wonderkind onder die wêreld se beste blitsboulers, het tans griep. Die besoekers besluit dalk net om hom in watte toe te draai en in die tweede toets op Nuweland los te laat.