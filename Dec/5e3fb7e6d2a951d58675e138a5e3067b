DIE Mzansi Superliga (MSL) gaan môre op Bolandpark ’n nuwe kampioen hê wanneer die Paarl Rocks en Tshwane Spartans mekaar pak vir die titel. Die Spartans het hulle plek in die eindstryd bespreek nadat hulle die Nelson Mandelabaai Giants Vrydagaand relatief maklik met 22 lopies op St. George’s­­ Park in Port Elizabeth geklop het. Al het die Giants vir die grootste deel van die toernooi goed vertoon, het hulle Vrydag gefaal. Die manne van die Baai moes 167 lopies aanteken om hulle plek in die eindstryd te bespreek. Ondanks ’n volgepakte St. George’s – met 7 000 ondersteuners – kon die Giants net 144 aanteken. Die voormalige Protea-bouler Morné Morkel was die ster vir die Spartans. Hy het die paaltjies van Heino Kuhn (5) en die gevaarlike Marco Marais (11) in sy vier boulbeurte vir net 22 lopies gevat. Die Rocks sal nou moet pasop vir Morkel in die eindstryd. Die Giants se invoerspeler van Australië, Ben Dunk, het sy goeie peil voortgesit met 35 van 22 balle. Ryan ten Doeschate het ook gehelp met 26 lopies in die middel van die kolfbeurt. Chris Morris het die wedstryd ook probeer red met ’n vinnige 42, maar dit was ongelukkig nie genoeg nie. Met die Bolandpark-ondersteuners agter die Rocks en die feit dat hulle bo-aan die log geëindig het, sal hulle beskou word as die gunstelinge om die tweede MSL-titel te lig. Die eindstryd begin 17:30, maar as swak weer die wedstryd beïnvloed dat daar nie ’n resultaat is nie, sal dit na Dinsdag skuif en ook 17:30 begin.