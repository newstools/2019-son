CHIPPA United se tweede span kan dalk weer begin droom van ’n top-8-plek in die seisoen se MultiChoice Diski Challenge. Die Chilli Boys het die naweek in die Madibaz Stadion met 2-1 met Stellenbosch FC afgereken. Dit was ook sweet revenge vir Chippa se jonges. Hulle het hulle opening game van die seisoen teen Stellies in Idas Valley verloor. Dié sege het egter nie Chippa se posisie op die punteleer verander nie. Hy sit steeds in die 12de plek. Die wen gee wel die span hoop om sy teiken van ’n top-8-plek in die nuwe jaar te bereik. Al lê Stellenbosch bo Chippa op die punteleer was die Chilli Boys net te sterk op die dag. Shaydon Rhodes het Chippa in die eerste helfte die voorsprong gegee en Ronaldo Maarman het die tweede doel aangeteken. Stellies het laat in die game sy doel aangeteken, maar dit was nie genoeg om Chippa te keer nie. Ná 18 games is Chippa nou net sewe punte buite bereik van die top-8. Leerkurwe Lisa Benjamin, die span se kondisioneringsafrigter, meen Chippa is nou slaggereed vir wat verwag word in die kompetisie. “Die eerste helfte van die seisoen was ’n groot leerkurwe, maar al die spelers is nou meer opgewasse vir wat verwag word. “Almal is nou baie meer professioneel as toe hulle begin het,” voeg sy by.