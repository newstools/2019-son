DIT sou ’n groot klap in die gesig van plaaslike krieketspelers wees as Mark Boucher, nuwe afrigter van die Proteas, AB de Villiers en ander oud-spelers probeer oorreed het om ’n terugkeer tot internasionale krieket te maak. Boucher was gister in sy laaste game in beheer van die Mzansi Superliga-span Tshwane Spartans. Hy het gister ook sy Protea-groep vir ’n reeks van vier toetse teen Engeland bekend maak. Boucher het net ’n groep vir die eerste twee toetse aangekondig en verskeie ondersteuners sal bly wees dat hy nie op die knoppie probeer druk het van spelers wat besluit het om die Proteas te groet nie. Boucher het Saterdag tydens sy aanstelling as die nuwe afrigter van die Proteas nog gesê hy sal daarvan hou om net soos die Springbokke ook spelers uit die internasionale wildernis terug te bring. “Gaan kyk net na rugby – die manier hoe die Springbokke die World Cup gewen het. Die ervaring van spelers wat oorsee speel, is waardevol,” het Boucher gesê. “Vanuit ’n afrigter se oogpunt sal ek daardie kans aangryp om die groep te versterk en diepte te gee. Dit sal almal op hulle tone hou en dan vir meer uitnemendheid in die spel sorg.” Die realiteit is dat kontraktering van spelers in krieket heel anders as in rugby werk. Spelers soos Morné Morkel, Simon Harmer, Kyle Abbott, Wayne Parnell, Duanne Olivier en ander spog met Kolpak-kontrakte in Engeland. Dié soort kontrak verhinder Suid-Afrikaanse spelers om vir hulle land beskikbaar te wees. Daar is ook ander SA spelers wat verkies om in T20-toernooie elders in die wêreld te gaan speel om groter geld te verdien. De Villiers het juis laas jaar uitgetree om in sulke kompetisie te gaan speel en is ná gister se eindstryd van die Mzansi Superliga reeds op pad Australië toe om in die Big Bash League te speel. De Villiers, wat gister in die Paarl vir die Tshwane Spartans teen die Paarl Rocks gespeel het, het vroeër vanjaar ’n kontrak onderteken om vir die Brisbane Heat te speel. Die Proteas is tans in ’n herboufase en daar is min ervare spelers om op te steun in die reeks teen Engeland. Boucher se groep vir die eerste twee toetse teen Engeland sluit ’n hele paar nuwe name in. Rassie van der Dussen, Andile Phehlukwayo, Dwaine Pretorius en Rudi Second is almal in die span.