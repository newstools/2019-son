SOVEEL belofte, maar duidelik nog groen om die kiewe. Tot dusver is dít die verhaal van ’n jong Manchester United-span in die Engelse Premierliga. Dít volg nadat die Red Devils weer op hulle tuisveld gesukkel het om ordentlike en bestendige sokker teen Aston Villa te speel. Die uitslag was 2-2 met Ole Gunnar Solskjaer (bestuurder) se United-span wat verskeie kanse verbrou het om meer doele aan te teken. Om nie eens te praat van die swak verdediging wat tot albei Villa se doele gelei het nie. Boonop moet United Woensdag nóg een van die topklubs in Engeland aanvat – Tottenham Hotspur. Spurs is nog goed op dreef ná drie oorwinnings in alle kompetisies onder die bestuur van José Mourinho. Mourinho sal natuurlik sout in die wonde van United wil kom smeer nadat United die Portugees verlede jaar afgedank het. Solskjaer het dus ’n groot job op hande – as hy nog teen Woensdag ’n job by Old Trafford wil hê.