’N TIENERSEUN van Kensington is een van vyf mense wat dié naweek in verskeie voorvalle geskiet is. Keano Abraham (16) se lyk is Sondag omstreeks 05:00 voor ’n huis in Glider-singel in Factreton gevind, sê kapt. FC van Wyk, ’n polisiewoordvoerder. “Lede van die Kensington-polisie is na die toneel in Factreton ontbied. By hulle aankoms het hule die 16-jarige se lyk op die grond aangetref.” Die slagoffer is doodgeskiet. ’n Saak van moord is geopen. Niemand is nog in hegtenis geneem nie. In Valhalla Park is die polisie na Regan Close geroep waar twee mans (35 en 36) doodgeskiet is. Volgens Van Wyk het die voorval Sondag 06:45 plaasgevind. “Ons lede is meegedeel dat twee onbekende mans na ’n wendyhuis in die straat gegaan en die mans geskiet het.” Albei mans het veelvuldige skietwonde gehad. In ’n onverwante skietvoorval is ’n man (32) Vrydag in Soutrivier geskiet kort nadat Rashied Staggie, die gewese leier van die Hard Livings-bende, afgemaai is. Van Wyk sê die voorval het die middag op die hoek van Durhamweg en Main Road gebeur. “Luidens inligting wat ons gekry het, het ’n man in ’n Chevrolet SUV op die man geskiet. Daar is met die slagoffer na die hospitaal gejaag. “Ons ondersoek ’n saak van poging tot moord.” In die sosiale media is daar gegons die victim is Abdullah Taliep Boonzaaier, Staggie se seun. Niemand is nog vir die skietvoorval aangekeer nie. Intussen het die plaaslike minister van gemeenskapsveiligheid, Albert Fritz, die geweld veroordeel. “Die polisie het my meegedeel dat hulle reeds op ’n gereedheidsgrondslag is ná die moord op Staggie. “Ek wil ook elke buurtwaglid, gemeenskapspolisiëringsforum en gemeenskapsleier vra om te help om die vrede en kalmte in die woonbuurte te bewaar.” Hy het inwoners gevra om na vore te kom as hulle iets oor die voorvalle weet.