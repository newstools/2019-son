DIS juis massas water wat veroorsaak dat talle inwoners moontlik vir tot ag maande sonder watertoevoer kan sit. Dís die jongste oor die gevolge van die hewige vloede wat sommige inwoners van Tshwane onlangs getref het. Weens die vreeslike reën en vloede wat die Pretoria- gebied getref het, is ’n waterpypleiding beskadig. Nou lyk dit asof meer as 300 000 inwoners hierdeur geraak kan word. Die gebiede wat geraak word deur die skade is Cullinan, Rayton, Refilwe, Petra Diamond Mine en die Zonderwater-tronk. Die waterraad van Magalies Water het aan die SABC gesê hy ondersoek tans moontlikhede vir tydelike oplossings. Volgens die waterraad is die pypleiding wat beskadig is 210 m lank en het water vanuit die Wilge Dam aan inwoners verskaf. – News24