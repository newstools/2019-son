VERNON Philander se volle potensiaal as een van die wêreld se beste naatboulers is nie ten volle deur sy geboorteland waardeer nie. Die feit dat dié boorling van Ravensmead in die Kaap sy toetsdebuut gemaak het sewe jaar ná sy eersterangse debuut vir die Westelike Provinsie in 2004, staan as bewys van die battle wat ’n speler met soveel potensiaal moes deurmaak om erkenning te kry. Die 34-jarige naatbouler het kort voor die eerste toets teen Engeland – wat gister op Centurion in Pretoria begin het – aangekondig dat hy ná afloop van dié reeks sal uittree. Philander het nie sy matriekjaar by ’n erkende krieketskool geloop nie, maar het op die klubstelsel staatgemaak, waar die legendariese George van Oordt van die Tygerberg Krieketklub in sy potensiaal geglo het. Hy het egter sy toetsdebuut op opspraakwekkende wyse in 2011 op Nuweland teen Australië gemaak. Hy het 8/78 platgetrek om Suid-Afrika te kon help om die wedstryd te wen. Maar dit was die 5/15 wat hy in die tweede beurt geneem het wat die wêreld laat gons het. Dit het grootliks gehelp om die Aussies vir ’n skamele 47 te kon uithaal. Om te bewys dat dit geensins blinde geluk was nie, het hy dit opgevolg deur in sewe toetse 51 paaltjies te laat kantel. Hy is in 2012 as die Suid-Afrikaanse krieketspeler van die jaar aangewys. Dit was een van die groot hoogtepunte van sy loopbaan, wat oor 12 jaar strek.