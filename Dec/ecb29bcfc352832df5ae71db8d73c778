TULBAGH. – Die manier hoe die bestuur van ’n plaas sy werkers behandel, is skandelik. Só sê Piet Waterboer (58), ’n gemeenskapswerker. Susanna Ockhuis (35) was in November verlede jaar in ’n ongeluk betrokke op die plaas Kleinfontein waar sy gewerk het. Sy vertel: “Die lorriedrywer het ’n epileptiese aanval agter die stuurwiel gekry en die lorrie het toe teen ’n boom vasgery. “Die plaasbestuurder, Emile Herbst, het van die man se toestand geweet, maar hy het hom steeds toegelaat om te bestuur. “Ek het die volgende dag by die werk gekla dat ek pyn het en dat my been die vorige aand styf getrek het. Hulle het my nie dokter toe geneem nie. “Ek is later self dokter toe en ek moes vir drie dae in die hospitaal lê. “Een van my rugwerwels het geskuif en teen ’n spier vasgedruk. Twee dokters het vir my gesê as ek nie binnekort ’n operasie ondergaan nie, sal ek die res van my lewe in ’n rolstoel moet deurbring.” Susanna kry nou bitter swaar, want sy is ongeskik om te werk. Haar man is oorlede en haar skoonfamilie help haar om te oorleef. Haar vyfjarige dogtertjie bly by haar ma op ’n plaas. Waterboer vertel: “Werkers op hierdie plaas word sleg behandel deur Herbst en sy broer, wat ook ’n bestuurder daar is. “Ek en Susanna het onlangs vir Herbst gaan sien. “Hulle prokureur was ook teenwoordig. Hy het voor dié gesê hy soek nie ’n unie, vakbond of werkers wat daaraan behoort op ‘sy’ plaas nie. “Hulle het ook nie die ongeluk by die polisie aangemeld nie.” Volgens Waterboer gaan Susanna saans honger slaap omdat sy die bietjie kos wat sy van haar skoonfamilie kry, vir haar kinders gee. Toe hy dit vertel, het Susanna en haar 15-jarige dogter, Uoleta, in trane uitgebars. Toe Son hom nader, het Herbst geweier om kommentaar op Susanna se kwessie te lewer. Gavin O’ Connor, na wie Waterboer Son verwys het, sê: “Ek is net ’n direkteur. “Ek bly nie eens op die plaas nie en weet nie wat daar aangaan nie. Hy voeg by: “Emile Herbst is die bestuurder­ daar en ek kan nie verstaan hoekom hy nie bereid is om met julle te praat nie.” Waterboer het gedreig dat hy namens Susanna gaan baklei, al moet dit die plaas se vrugte-uitvoer na die buiteland nadelig beïnvloed.