DIS game on! Ondanks ’n paar ou kwale van kolwers wat hul paaltjies goedkoop wegsmyt, het die Proteas goed herstel om Vrydag op 277/9 voort te kolf. Maar as dit nie vir die flambojante kolfwerk van Quinton de Kock was nie, sou die Proteas die tweede dag van die eerste toets op Centurion met erge hoof­pyne moes aanpak. Geval De Kock het met aggressiewe kolfwerk die besoekers se gevreesde boul-aanval weerstaan. Kort nadat die Engelse kaptein, Joe Root, die Pro­teas ingestuur het om te kolf op die eerste dag van hul veelbesproke toer deur Suid-Afrika, het die tuisspan se eerste paaltjie geval. Die Proteas se breier, Mark Boucher, het belowe dat sy spelers dié toets met nuwe ywer en entoesiasme sal aandurf. Maar toe gaan neuk die aanvangskolwer Dean Elgar alles op deur sy paaltjie vir ’n nulletjie aan James Anderson (1/69) af te staan. Elgar is met Anderson, wat in sy 150ste toets speel, se eerste bal van die wedstryd uitgeboul. Dit was ’n skadelose aflewering aan die bykant. Dit was ’n kolfhou wat ’n ervare speler soos Elgar met beter oordeel moes gespeel het. Dit het die jong Kapenaar Zubayr Hamza na die kolfkampie gebring. Hy moes toe soos ’n aanvangskolwer rigting aan die kolfbeurt gee. Hy het hom goed van sy taak gekwyt en 39 (6 x 4) broodnodige lopies van 72 balle gekry. Boucher het die twee nuwelinge Rassie van der Dussen (6) en Dwaine Pretorius (33) hul eerste proesel van toetskrieket gegee. Pretorius en De Dock het as ’t ware die kastaiings uit die vuur gekrap met ’n vennootskap van 87 om die sesde paaltjie. Die twee kolwers het bymekaar gekom toe die Proteas op 111/5 gestruikel het. De Kock was ook in ’n waardevolle vennootskap van 47 met Vernon Philander (28*) om die sewende paaltjie. Philander en Anrich Nortjé (0*) sit die Suid-Afrikaanse beurt vandag voort. Vir die besoekers het die 21-jarige blitsbouler Sam Curren 4/57 in 19 beurte laat kantel. Die ervare Stuart Broad het uitstekend gevaar. Hy het 3/54 in 17.4 platgetrek. .