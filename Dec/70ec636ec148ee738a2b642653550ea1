BRANDENDE kabels het die Kaap weer dik swart wolke laat sien. Dit was gedurende ’n poging om die elektriese treinkabels te steel. Die kabels het so erg gebrand dat die rookwolke die vars Sondag-lug laat ruik het. Brandweerpersoneel wat op die toneel by New Market Square en die Nelson Mandelaboulevard-brug was, vertel dis ’n hot spot vir dié misdryf. Inligting ’n Metro cop sê toe hulle verbyry, was die toneel verlate terwyl ’n brand aan die gang was. Vrydag het lede van die Stad se eenheid teen spoor-en-metaaldiefstal net ná 05:00 inligting oor kabeldiefstal in die Bishop Lavis-gebied ontvang. Toe die lede na die toneel naby die stasie gegaan en die verdagtes agternagesit het, het die verdagtes op hulle geskiet. So vertel Wayne Dyason, ’n woordvoerder van die Stad Kaapstad se wetstoepassingsdienste. “Gelukkig is geen beampte of hul dienskar getref nie,” sê Dyason. Hy sê die lede het vier verdagtes gearresteer en 80 m koper, ’n ystersaag en byl in hul besit gekry. Dyason sê: “Die vier verdagtes – drie mans van 31, 37 en 25 jaar oud en ’n vrou van 41 – is almal van Kalksteenfontein. “Hulle is in aanhouding in die Bishop Lavis Polisiestasie.” ’n Lid van die brandweer dienste sê hy hoop meer arrestasies soos dié sal gemaak word. (Die lid verkies om anoniem te bly.) “Hulle beskadig die Stad se toerusting. “So, dis onwettig!”