DIS weer donker in die land. Eskom sukkel weer en load shedding is oral. Krieket Suid-Afrika beleef net sulke donker dae, Metrorail is sy ou stukkende self en ál lig wat daar is, is die treine wat brand. Dis pikdonker nag by South African Airways, fabrieke maak toe en mense verloor hulle jobs. Dis nou Donker Afrika. Tóg blyk dit dat ons land se mense steeds nie hulle sin vir humor verloor het nie. Selfs nie eens Maandag 18:00 toe fase 6 load shedding uit die bloute aangekondig is nie. Die Stad Kaapstad het gister juis in ’n verklaring gesê as fase 6 load shedding aanhou, sal dit selfs die Stad se watervoorsiening ontwrig. Opgehou Pendelaars wat hulle reeds simpel sukkel met die wankelende openbare vervoerstelsel is nog verder geknyp omdat die stelsel afhanklik is van elektrisiteit. MyCiTi commuters het ook gesukkel. Clyde Adams, ’n buspassasier, vertel hoe van die MyCiTi validators waar jy by die stasie of bus in en uit tap, nie gewerk het nie. Dit het dus die passasiers opgehou. “Ek en vele ander het dit oorgekom. Dan moet mens wag dat die krag aankom voordat jy jou kaart kan laai. Mense wou nie met hulle min punte in tap nie omdat dit ’n penalty sou verseker. “As jy geen punte op jou kaart het nie, word jy nie op die bus of in die stasie toegelaat nie.”