NÁ ’N jaar in ’n warboel en groot onenigheid by die Westelike Provinsie Rugbyunie glo Siya Kolisi die Stormers het ’n gulde geleentheid om iets spesiaals in 2020 se Superrugby-seisoen te bereik. Kolisi is een van ag Springbokke wat dié week amptelik hulle kontrakte met die Westelike Provinsie Rugbyunie hernu het. Die Stormers is die enigste Suid-Afrikaanse franchise wat daarin kon slaag om die kern van sy 2019-groep te behou. Die meeste van dié spelers het ook die kern van die span gevorm wat die World Cup in Japan gewen het. Die Springbok-kaptein en sy spanmaats gaan dus in 2020 en daarna beskikbaar wees om vir die Kaapse franchise uit te draf. Hy hoop dat hulle die momentum van die Bokke se sukses by die World Cup ook na Superrugby kan oordra. Hy sê: “Ek speel my hele loopbaan met al dié manne. “Ons is almal baie excited en sien uit daarna om nuwe hoogtes in die Stormer-trui te bereik. “Ons het ’n sterk groep senior spelers en talentvolle youngsters wat die heeltyd deurkom. “Ek weet dit was ’n moeilike paar jaar vir ons en ons fans. Ons waardeer ál die support. Hopelik kan ons hulle beloon met goeie uitslae en hulle ’n rede gee om in die toekoms te kan celebrate.” Benewens Kolisi het Bokke soos Pieter-Steph du Toit, Scarra Ntubeni, Steven Kitshoff, Bongi Mbonambi, Frans Malherbe, Damian Willemse, Dillyn Leyds en ’n groot aantal talentvolle jong spelers almal weer tot 2021 vir die Stormers gesign. Die Junior Springbok-kapteins Salmaan Moerat en Ernst van Rhyn het ook hulle kontrakte verleng. Die stutte Kwenzo Blose, Leon Lyons en Neethling Fouché, die slotte JD Schickerling en Chris van Zyl bly ook aan. Die losvoorspelers Juarno Augustus, Ben-Jason Dixon­, Johan du Toit en Nama Xaba het ook besluit om by die Kaapse franchise aan te bly. Agterlangs het Sergeal Petersen, Edwill van der Merwe, Dan du Plessis, Jean-Luc du Plessis en Sihle Njezula al nuwe kontrakte met WP rugby gesluit. Springbokke soos Herschel Jantjies en Wilco Louw, saam met spelers soos Cobus Wiese, Jaco Coetzee en Ruhan Nel, moet nog hulle bestaande kontrakte uitdien. Die Stormers het in 2010 laas die eindstryd van die Superrugby-kompetisie gehaal. John Dobson (afrigter) en die nuwe afrigtingspan het ál die nodige skietgoed tot hulle beskikking. Daar is dus geen rede waarom 2020 nie die Stormers se jaar kan wees nie. Alles gaan egter daarvan afhang of Kolisi en die spelers hulle in die nuwe jaar kan distansieer van die stryery wat in die WPRU se raadsale aan die gang is. Daar is onlangs berig Paul Zacks gaan as uitvoerende hoof geskors word. Zacks het egter aan Son op Sondag gesê hy gaan nêrens, hoewel die klagtes wat teen hom gebring is, van ’n ernstige aard is. Daar heers ook nog onsekerheid daaroor of Paul Treu nog ’n job by die unie het. Son op Sondag het betroubaar verneem daar is aan Treu belowe sy kontrak as manager van hoë prestasie en innovering sal verleng word.