DIE Stormers sit met die kern van die pak voorspelers wat die World Cup in Japan gewen het. Volgens Zelt Marais plaas dit die Kaapse franchise in ’n baie sterk posisie om vir die eerste keer in sy geskiedenis as Superrugbykampioen gekroon te word. Die president van die Westelike Provinsie Rugbyunie sê dit was ’n baie moeilike taak om Wêreldbeker-wenners soos die Springbokkaptein, Siya Kolisi, en sy spanmaats Pieter-Steph du Toit, Bongi Mbonambi, Steven Kitshoff en Frans Malherbe by die Kaapse franchise te bou. Marais het met Son op Sondag gepraat oor sy opgewondenheid oor die Stormers se Superrugby-kans. Hy het gesê: “Ons het ongelooflik hard met SA Rugby (Saru) saamgewerk om ons World Cup-Bokke hier in die Kaap te hou. “As ons nie die aptyt gehad het om die spelers hier te hou nie, is dit onwaarskynlik dat hulle in die Kaap sou gebly het. “Hulle kon in enige plek in die buiteland gaan speel het. Ons is die enigste franchise wat die meerderheid van ons Bokke behou het.” Marais hoop hulle belegging gaan vrugte afwerp. “Ons verwag groot dinge van die span in 2020. “Ons sit met die kern van die world champions en almal sal ons nou wil klop. “In vergelyking met die ander franchises is ons gelukkig dat ons ons spelers kon behou.” Die Stormers gaan in 2021 gasheer speel vir die eerste game vir die toer van die Britse en Ierse Leeus. Dié kragmeting sowel as die tweede toets in die reeks van drie toetse sal in die Cape Town Sta­dium gespeel word. “Ja, ons is uiteraard baie excited daaroor om gasheer te speel vir die eerste internasionale game in die Cape Town Stadium. Die Britse en Ierse Leeus skop hulle toer teen die Stormers af. “Daar gaan baie belangstelling wees in die game teen die Storm­ers, sowel as in die toets teen die Bokke. Ons is vol vertroue dat dit ’n full house gaan wees. “Ons weet ten minste wanneer die games gaan plaasvind. Dit gaan ons voortaan baie help met ons beplanning. Daar is nog baie onderhandeling wat tussen ons en SA Rugby moet plaasvind. “Volgende jaar speel ons nog op Nuweland. Die plan is dat ons van die begin van 2021 al ons games in die Cape Town Stadium speel. “Teen die tyd dat die Britse en Ierse Leeus in die Kaap aankom, sal ons al byna al ons Superrugby games in die Cape Town Stadium gespeel het. “Ons sal graag wil hê dat SA Rugby ons toelaat om al ons Springbokke in daai eerste game (van die Britse en Ierse Leeus in 2012 teen die Stormers) te laat speel. Dit sal soos nog ’n toets wees, want die kern van die Storm­ers se span is van die Bokke.”