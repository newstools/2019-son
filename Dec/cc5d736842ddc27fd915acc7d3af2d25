DIE Jeftha-familie van die Strand het Saterdag sy reünie op die Koopmanskloof-landgoed by Stellenbosch gehou. Meer as 200 familielede vanoor die land en Nieu-Seeland het die geleentheid bygewoon. Die Jeftha-familie was een van die bekendste families in die Strand. Die stamvader Johannes Jakobus en sy vrou, Gertruida (née Kemp), was boorlinge van Ceres. Hulle het as jong mense na die Strand verhuis, waar hulle die suksesvolle klerefabriek JJ Jeftha Tailors bedryf het. Die egpaar het 13 kinders gehad, van wie 2 seuns aangeneem was. Hulle klerefabriek het vir bekende sakemense pakke gemaak. Behalwe die klere­bedryf, was hulle ook grondbaronne. Ondersteuners Die familie was baie betrokke by die gemeenskap en was leiersfigure in die VGK. Hulle was ook groot ondersteuners van die rugbyklub St. George’s. Die familie se besigheid het tot niet gegaan met die koms van die Groepsgebiedewet.