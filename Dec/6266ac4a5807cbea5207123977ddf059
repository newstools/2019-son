ALLES is gereed vir die eerste Ceres 7’s. CaylixSPORT is ook gereed om ’n reuse-sukses van dié sewesrugbytoernooi vir jong mense te maak. Die toernooi word in samewerking met Son, die Witzenberg Munisipaliteit en Wes-Kaapse departement van kultuursake en sport aangebied. Dit vind Saterdag op die Bella Vista Sportterrein in Ceres plaas. Programme Volgens Le Roux Conradie, uitvoerende hoof van CaylixSPORT, is die hoofdoel daarvan om die jeug ’n kans te gee om te kompeteer, maar ook om pret te hê. Conradie sê: “Ons is ’n sportontwikkeling-en-bestuursonderneming wat deur ontwikkelings- en opvoedkundige programme unieke waardes van sport gebruik om holistiese groei van indiwidue te bevorder.” Conradie sê sy organisasie roem hom daarop dat hy byeenkomste aanbied en sportorganisasies en mentor- en ontwikkelingsprogramme bestuur. Hy sê: “Deur ons liefde en passie vir gemeenskappe, is ons trots daarop dat ons betrokke kan wees by toernooie soos die Ceres 7’s. “Ons bied kinders die geleentheid om pret te hê in ’n gestruktureerde en professionele omgewing. “Ons doel is om waarde toe te voeg en ’n verskil te maak waar ons maar kan.”