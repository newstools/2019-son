’N REUSE-SUKSES! Dit is hoe die organiseerders die eerste Ceres 7’s-rugbytoernooi beskryf het. Die toernooi, ’n inisiatief van Son, is Saterdag op die Bella Vista Sportterrein gehou. Die Witzenberg Munisipaliteit, die Wes-Kaapse departement van kultuursake en sport en Caylix, ’n sportbestuursmaatskappy, het dit ondersteun. Neil Scott, redakteur van Son, het gesê: “Die grondslag is gelê. Ons gaan volgende jaar beter en groter na Ceres terugkeer.” Volgens Scott was die belangstelling bo alle verwagtinge. Hy het veral die selfoonmaatskappy MTN bedank, wat die pryse geborg het. “Ons sal met ons vennote vergader en volgende jaar se event beplan. Maar ek is heel gelukkig met die opkoms en ondersteuning,” het Scott gesê. Anroux Marais, Wes-Kaapse minister van kultuursake en sport, het Son en hulle vennote vir die inisiatief bedank. Marais het gesê: “Ongelooflike goeie inisiatief. Dat ’n span van die Oos-Kaap ook kom deelneem het, staan as ’n bewys dat die toernooi ook nasionaal kan bydra tot ’n beter en fikser samelewing. “Ons is trots om deel van die toernooi te kon wees.” Rasta van Ceres het die o. 17-afdeling gewen deur Ceres Sekondêr in die eindstryd met 14-12 te klop. Glen-Lihn Tromp van die Rastas is as die speler van die toernooi aangewys. Die 16-jarige leerder aan Paarl Gimnasium is ’n belowende speler wat reeds vir die Boland se Grant Khoma-span uitgedraf het. Die Laerskool Morrisdale is as die o. 13-kampioen gekroon nadat hy Bella Vista met 17-7 uitoorlê het. William Manuel is as die beste o. 13-speler aangewys.