’N OOS-KAAPSE man is in die selle nadat hy glo sy eie broer doodgesteek het. Dít volg nadat ’n onderonsie omstreeks 23:00 Dinsdag in die Frystat-lokasie in Vananda Village, Ngqamakhwe, tussen die twee broers ontstaan het. Die presiese rede vir die onderonsie moet nog vasgestel word. Kapt. Jackson Manatha, ’n polisiewoordvoerder, sê die 46-jarige slagoffer was blykbaar met ’n byl gewapen toe sy 41-jarige broer hom na bewering met ’n skerp voorwerp in die bolyf gesteek het. Daar is eers Woensdagoggend 05:00 ontdek dat die 46-jarige man dood is. Die jonger broer het gister in die plaaslike landdroshof verskyn vir moord. Die identiteit van die slagoffer word weerhou totdat alle familielede van sy dood in kennis gestel is.