DIE Chilli Boys het nuwe helde en hulle het net op die regte tyd ytgestiek. Chippa United is nou 11de op die Premier-sokkerliga (PSL)-puntelys. Dis nadat hulle Cape Town City die naweek met 1-0 in die Kaap geklop het. Dit is net die derde oorwinning in die PSL vir die Baaienaars. Nie net het dit gehelp om die relegasiedruk op hulle te verlig nie, maar dit gee die span broodnodige selfvertroue. Chippa se nuwe kaptein, Veli Mothwa, het vyf wedstryde gelede eers sy eerste verskyning van die seisoen gemaak, en dit nadat hy in 2016 laas in die PSL uitgedraf het. Mothwa het kans gekry toe die nommer 1-doelwagter, Patrick Tignyemb, swak vertoon het en ook beseer is. Mothwa het Tignyemb vervang, die kapteinskap gekry en sover vier clean sheets behaal. Die Nigeriër Augustine Kwem het die wendoel aangeteken. Dit was sy derde doel in ses wedstryde vir die klub. Kwem het hom aan die begin van die seisoen by Chippa aangesluit toe Clinton Larsen in beheer was. Larsen was baie gretig om Kwem in te span, maar hy was beseer. Welslae Dis nou duidelik waarom Larsen nie kon wag om Kwem te gebruik nie, want Chippa sukkel om doele aan te teken. Ondanks Chippa se welslae, sonder die breier, Norman Mapeza, nie graag spelers uit nie. Mapeza, wat altyd voel dit gaan alles oor ’n spanpoging, sê: “Die spelers doen almal goed. Dit maak nie sin vir my om een meer as die ander te prys nie. “Ons veg almal teen relegasie. So, ons benodig die beste van al die spelers.” Een wat hand opsteek, is die middelveldspeler William Twala. Hy het al drie doele in sy laaste drie wedstryde aangeteken. Voor dit het hy in 2017 laas in die PSL gescore. Die plaaslike held Gregory Damons is ook een wie se vertonings van sy debuut in Chippa se eerste PSL-wedstryd dié seisoen puik was.