R80 vir 'n 2liter Coke. R65 vir 'n doodgewone burger sonder chips en as jy wel chips wou byvoeg, moes jy 'n verdere R35 opdok. R900 vir 'n bottel Jack Daniels. Nee, hierdie is geen vroeë April Fool's joke nie. Dit is maar enkele van die buitensporige pryse wat besoekers aan die bekende Kaapse radiostasie Heart FM se Summer Festival by die River Club in Observatory op die laaste Sondag van 2019 moes betaal. En dit is nie al nie. Klagtes van ure lank in lyne staan vir kos en 'n lafenis vir die keel is deur hordes mense beaam. Dit is nou behalwe die byna twee uur se staan by die ingang net om by die hek in te kom om van hul gunsteling kunstenaars te sien optree. Talle feesgangers het hul tot Facebook gewend om hul ontevredenheid uit te spreek. Daar is selfs diegene wat eis dat hul toegangsgeld terugbetaal word omdat dit vir hulle 'n aaklige ondervinding was. “Son best events ever. Heart.. total disaster,” skryf Geraldine Europa, op Heart se Facebook-blad. Van die ander klagtes is dat diegene met VIP kaartjies nie eers die verhoog behoorlik kon sien nie omdat dit so overcrowded was, dat die klank nie na wense was nie en omdat daar op die dag slegs een spesifieke bier (Corona) te koop was. Selfs gewone foam cups waarvoor jy 50c of R1 by die naaste huiswinkel betaal is teen niks minder as R15 verkoop. Van die feesgangers voel hulle is ingedoen en skaamteloos uitgebuit. Heart FM het Maandagaand omstreeks 19:00, meer as 24 uur na die fees, 'n verklaring op sosiale media uitgereik. Hierin vra hul verskoning aan hul luisteraars, volgers en ondersteuners wat teleurgesteld was met hul ondervinding by die fees. Die stasie maak melding van hul uitstekende rekord om wêreldklas musiekgeleenthede op hul eie aan te bied, maar dat hulle hierdie keer 'n geleentheid gesien het om saam met 'n plaaslike events company te werk om 'n nuwe ervaring aan hul luisteraars te bied. Hulle noem dat daar 'n paar faktore was wat 'n negatiewe effek op die geleentheid gehad het, waaronder die nuwe kontantlose-stelsel. Die stelsel was by tye offline weens die internet konneksie en dit was die oorsaak dat besoekers in lang rye moes wag. Die Kaapse dokter kry ook skuld omdat hy verhoed het dat nie al die beplande aktiwiteite vir die kinders uitgevoer kon word nie. Heart FM se Denver Apollus skryf dat hy diep ontsteld is oor die slegte ervaring van sommige besoekers aan die Summer Festival en dat hulle die terugvoer en kommentaar op sosiale media baie ernstig opneem. Ook die projekbestuurder en eienaar van die events company, Shane Abrahams het verskoning gevra aan Heart se lojale luisteraars vir die verskeie onplesierige ondervindings. Selfs na die verklaring uitgereik het, was daar ontevredenes wat gevoel het 'n blote verskoning is nie goed genoeg nie. “Pass die buck, julle doen dit goed,” skryf Janice Johnson. "Never again " is die algemene gevoel van die horde kommentaar op die event. 