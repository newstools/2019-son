DIE Kaapse woonbuurt Zonnebloem se naam is nou amptelik terug na Distrik Ses verander. Die naamsverandering is Maandag in die staatskoerant aangekondig. Dan Plato, burgemeester van Kaapstad, was van die eerstes om te sê hoe gelukkig hy daaroor is. "Vandag beweeg ons nog 'n stap nader om die menswaardigheid terug te besorg aan die inwoners wat eens op 'n tyd in  Distrik Ses gebly het. Dis nog 'n mylpaal om Distrik Ses te herstel nadat die Kaapstadse stadsraad in Augustus die verandering van Keizergracht terug na die oorspronklike Hanoverstraat goedgekeur het." Die ANC in die Wes-Kaap het ook die naamsverandering verwelkom. Lerumo
Kalako, sameroeper van die interim provinsiale-komitee, sê die terugkeer van die naam sit die werk van die regering voort "om weg te breek van ons lelike, vernederende en diskriminerende verlede". Kalako sê die koloniale- en apartheidprojek van onteiening was 'n fisiese en sielkundige een en dat die naamsverandering "van ons gemeenskappe, ons strate en riviere deel was van die sielkundige dominering". Intussen het Thoko Didiza, minister van landbou, grondhervorming en landelike ontwikkeling, die herontwikkelingsplan vir Distrik Ses by die grondeisehof ingedien. Die plan is vir diegene wat tussen 1994 en 1998 eise ingedien het.