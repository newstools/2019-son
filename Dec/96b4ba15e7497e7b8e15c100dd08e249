CHIPPA United het dié seisoen ál sy foute van die vorige seisoene herhaal. Tog het die span dié keer ook ’n paar goeie besluite geneem. Dit wys waarom die span so belangrik is vir Oos-Kaapse sokker. In die Premiersokkerliga (PSL) is Chippa op die oomblik uit die relegasiesone. By die klub en onder die spelers is daar egter geen twyfel dat hulle groot doel dié seisoen weer is om relegasie vry te spring nie. Ná 14 wedstryde het die Chilli Boys 14 punte en is hulle in die 11de plek. Chippa was in die relegasiesone omdat sleutelspelers weer voor die afskop van die seisoen laat gaan is. Dis nou wel deel van die besigheid, maar niks sê Chippa kan nie beter besigheid doen nie. Die seisoen het stadig begin, en Clinton Larsen is ná net vyf wedstryde gefire. Duran Francis het as tyde­like breier oorgeneem, maar ná twee wedstryde is hy vervang met Norman Mapeza, die huidige breier. Dit lyk asof Mapeza dinge onder beheer het, maar ons sal in die nuwe jaar sien hoe lank hy hou. Baie van Chippa se goeie besluite kom eintlik uit Larsen se jaar in beheer van die span. Larsen het die plaaslike held Daine Klate, die mees bekroonde speler in die PSL, in die MultiChoice Diski Challenge die leisels gegee. Vir die sokkermal jeug in die Oos-Kaap was dit ’n goeie besluit. Gregory Damons van die Diski-span was vanjaar ongetwyfeld die ster van die Baai. Hy is nou ’n staatmaker vir die senior span. Larsen het hom in die eerste wedstryd van die seisoen sy debuutkans gegee. Hy het nie tyd gemors nie en homself op die perfekte manier aan die PSL bekend gestel. Damons het sy debuut in die Nelson Mandelabaai Stadion teen Stellenbosch FC gemaak. Hy is aangewys as speler van die wedstryd. Hy het dit opgevolg met ’n string goeie vertonings en nóg ’n prys as speler van die wedstryd ontvang. Damons sê hy is nog ’n bietjie oorweldig deur hoe die jaar vir hom verloop het. Verder hou hy aan met hard werk. Hy geniet dit om op die hoogste vlak sokker te speel. “Ek kan nie glo ek speel in die PSL sokker nie. Elke wedstryd tot dusver was ’n leerkurwe, maar ek geniet dit vreeslik en dink ek en die span raak net beter.” Damons gee toe dit was ook nie maklik nie, maar hy sê vir God dankie vir die kans. “Dinge het nie vlot verloop vir die span nie, maar dit is alles deel van beroepsokker. Ek kan net dankie sê vir die talent wat God my gegee het.” Benewens Damons, het Klate nóg opkomende plaaslike sterre in sy Diski-span ingesluit. Ronaldo Maarman het nou al ’n paar keer in die PSL die plaasvervangersbank gehaal. Dan is daar die witwarm Diego Appollis, wat die Diski Challenge se voorste doelskieter wil wees. In 18 wedstryde het hy al 9 doele aangeteken. Wat wonderlik is, is dat nóg baie name genoem kan word. Dit maak nie juis saak of Larsen in beheer was of nie. Dít is wel die tipe goed wat ’n sokkerspan laat groei en verbeter en sy ondersteuners met hom laat vereenselwig. Veral ’n span soos Chippa, wat ’n paar seisoene terug van die Wes- na die Oos-Kaap verhuis het. Dis wat Chippa al lank kort. En al beweeg ’n speler soos Damons miskien later aan, is dit goed as Chippa net die vermoë het om sy eie talent van hoë gehalte te kweek. Dit is hoe ál die groot sokkerspanne oorleef en op die hoogste vlak voortveg.