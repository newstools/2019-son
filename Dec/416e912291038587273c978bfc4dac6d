KERSDAG is nog nie eens hier nie en daar is al klaar fireworks in Arendsvlei. Die situasie tussen Muriel en Janice op Clanwilliam het Maandagaand so plofbaar geraak, dat sy haar goedjies - met naelsalon en al - gevat en geloop het. Dit was een te veel vir haar toe Clarissa (Lionel se side dish van way back) ook deelgeword het van die stryd oor wie nou eintlik die belangrikste vrou in Lionel se lewe is. Janice het Lionel toe sommer oppad na die busstop afgesê. Dit het nou uiteindelik tyd geword vir Baltjies om 'n paar te groei en bek te rek. Shaleen Surtie-Richards, wat die rol van Muriel vertolk, sê aan Son Lionel is nou so deurmekaar soos kan kom. "Hy moet vir Mamatjie en Niecey altwee gelukkig hou, maar hy weet nie watter kant toe nie. Altwee is ewe hardkoppig. Hy sal moet kies en gou ook." Sedert Muriel uit Kanada - waar sy as afgetrede verpleegster vir Dokters Sonder Grense gewerk het - teruggekeer het, sit sy en Janice nie om een vuur nie. Haar liewe Baltjies het nie vir haar gesê hy is van Ronel geskei nie. "Asof dit nie erg genoeg is nie, bring hy sy meisie na sy ma se huis toe en hulle slaap in een bed!," verduidelik Shaleen. "Muriel is ‘n Christen, sy kan dit nog nooit toelaat nie. ‘n Vrou wat nie met haar Baltjies getroud is nie kan nog nooit in dieselfde bed as hy slaap nie. Dan gebruik Janice nog haar huis as ‘n salon ook! Vir baie jare en voor Ronel en Lionel se troue, was Muriel die belangrikste vrou in haar Baltjies se lewe. "Muriel glo niemand kan haar vervang in Baltjies se lewe nie. Hy is ‘n regte mommy’s boy. Hy sal liewer alles in sy vermoë doen om albei gelukkig te hou as wat hy kies," sê Shaleen. In Maandagaand se episode het Lionel tekens begin wys dat hy wel 'n ruggraat het en het van sy emosies met sy ma gedeel. Hy het laat klap dat hy sonder Janice aan sy sy vir die res van sy lewe miserable gaan wees. Dit wil Muriel nou ook nie hê nie. Shaleen sê Muriel en Janice is albei sterk vroue en ewe hardkoppig. Shaleen sê ook die enigste manier hoe daar 'n Merry Christmas in die Clanwilliam-huis gaan wees, is as een van hulle gaan ingee en die groter mens wees. Tune vanaand om 20:00 in op kykNET & Kie vir Arendsvlei.