’N VOORMALIGE onderwyser van ’n vaardigheidskool is in die Oudtshoorn Landdroshof onskuldig bevind op twee klagte wat met seksmisdrywe verband hou. Eugene Hufke is daarvan aangekla dat hy tussen Julie en September 2017 ’n 18-jarige leerder seksueel probeer skend en die leerder op 11 September 2017 seksueel geskend het. Die 48-jarige Hufke, wat intussen bedank het, het skuld ontken. Stawing Adv. Stephen Lourens, vir Hufke, het die hof gevra om hom vry te spreek vanweë die vele weersprekings in die staat se saak. Landdros Theolin November het in sy uitspraak gesê dat daar geen stawing van die klaagster se weergawe voor die hof is nie. Daar is ook wesen­like verskille tussen die twee weergawes wat sy van die beweerde voorval gegee het. In die lig daarvan en die weersprekings van staatsgetuies is die beskuldigde die voordeel van die twyfel gebied.