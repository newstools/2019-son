IN DIE derde reeks van die gewilde sepie Sara se Geheim gaan daar sommer nog baie geheime onthul word. Dis ’n dramareeks wat hom in en naby Athlone en Durbanville afspeel. Sara Abrahams dra reeds 35 jaar lank swaar aan ’n geheim. Sy doen dit om haar oudste seun (Johan, oftewel Johnny) se lewe te red. Dis sy wat die Cloetes, die Kiewietse en Vermeulens saambind. Sara bewaar nie net haar eie geheim nie, maar ook dié van haar kids. Kykers het na hulle asem gesnak toe Maggie aan die einde van seisoen 2 per ongeluk haar geliefde seun, Kelvin (Conway October), skiet. En kort voor dit het Maggie en haar suster, Lizzie (Quanita Adams), ontdek hulle ma, Sara (June van Merch), het ’n jare lange geheim van hulle weerhou: Hulle broer, Johnny (Dawid Minnaar), lewe nog. Nou word nóg drama en geheime ontbloot in die derde reeks van hierdie gewilde en boeiende dramareeks. Die reeks begin waar die tweede een geëindig het. Die dramatiese toneel waar Maggie met Kelvin in haar arms lê, het ’n impak op Sara se hele familie. Maggie se eks, Ricky (Brendon Daniels), het sy verskyning gemaak en vir haar oudste seun, Aiden (Marlo Minnaar), vertel dat hy sy regte pa is. Nou karring Johnny heeltyd aan Sara om sy geboortesertifikaat te sien. Sara weet egter dis juis daardie geboortesertifikaat wat nóg ’n groter geheim bewaar – ’n geheim wat sy ten alle koste met haar lewe moet bewaar. Ebert (André Weideman) is in rou gedompel oor sy geliefde vrou se dood en voel skuldig dat hy haar gehelp het om selfmoord te pleeg. Soveel so dat hy sy kontak met die werklikheid verloor. Aiden en Inge (Lise-Marié Richardson) het steeds gevoelens vir mekaar, al voel hulle families anders daaroor. Maar sal Aiden op ’n verhouding kan fokus as sy familie byna verwoes is? Die hoofkarakters is steeds in Athlone en Durbanville gesetel. En die reeks maak weer ’n draai op tant Marie (Margot Luyt) se plaas in Stellenbosch, asook in die Elgin-vallei vir pastoor Benjamin (Keeno-Lee Hector) en Lizzie se wittebrood Maar sal Lizzie haar wittebrood kan geniet as sy uitvind haar susterskind is geskiet? En sal Sara dit oorleef as sy uitvind haar dogter het haar kleinseun geskiet? Sy sit nou met ’n groot dilemma. Moet sy haar kind beskerm en haar help om weg te kruip, óf moet sy haar aan die polisie oorgee? Hierdie is almal vrae wat volgende jaar in Sara se Geheim beantwoord sal word. En jy sal vasgenael voor die kassie moet sit om agter die kap van die byl te kom. Ander bekende akteurs maak ook weer ’n draai. Onder hulle is Ivan Zimmerman, Roe­line Daneel, Stian Bam en Monique Rockman. Diegene wat die vorige reeks gemis het, dit word reeds sedert 15 Desember op kanaal 145 uitgesaai.