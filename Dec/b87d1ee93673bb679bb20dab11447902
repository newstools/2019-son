NOG ’n bejaarde van Lavender Hill is gewond en ’n pa van ’n klein dogtertjie afgemaai, in die voortslepende bendegeweld. Die 61-jarige bejaarde vrou is Woensdagaand by De Waal Court in die maag geskiet. Sy het in die bendes se spervuur beland toe sy omstreeks 15:50 oppad winkel toe was. Sy is met die ambulans na die hospitaal geneem en is tans in ‘n ernstige toestand. Volgens sers. Noloyiso Rwexana, ’n polisiewoordvoerder is ’n saak van poging tot moord geopen en niemand is nog gearresteer nie. Die skietvoorval kom kort op die hakke na ’n bejaarde man paar weke terug ook gewond was. Hy het in sy tuin gestaan toe hy deur ’n dwaalkoeël geraak is. Die bejaarde man is in die been gewond en moes mediese behandeling ontvang. Verskeie mense veral kinders is die afgelope twee maande in Lavender Hill raak geskiet, soos hulle in die bendes se kruisvuur beland het. Gisteroggend is ’n 21-jarige pa van ‘n klein dogtertjie ook by Epston Crescent in Lavender Hill vol lood gepomp. Volgens Rwexana het die man by die winkel gestaan toe die verdagte om die draai kom en op hom losbrand. Die man is verskeie kere raakgeskiet en is op die toneel dood. Woensdagaand was ’n vermeende gangsters ook tydens ’n skietery tussen die gangsters gewond. Die anti-bende eenheid was op patrollie in die area, waar een van die gewonde gangsters gearresteer. Hy is tans onder polisiebewaking in die hospitaal. Gavin Wallbrugh, voorsitter van die Steenberg polisiëringsforum het sy kommer uitgespreek oor die toenemende skietery en onskuldige mense wat in die spervuur beland. Niemand is nog gearresteer nie.