MARCO Silva se tyd as bestuurder van Everton het ná 18 maande tot 'n einde gekom. Everton het Donderdagaand bevestig dat hul paaie met dié van die Portugees geskei het. Duncan Ferguson gaan nou tydelik as bestuurder waarneem. Sy eerste wedstryd in beheer is Saterdag teen Chelsea. Sky Sports berig Silva het in Mei 2018 by die klub aangesluit en hulle gehelp om agtste in die Engelse Premierliga te eindig. Tans het hulle net een van hul laaste ses games gewen en kon sover net 14 punte uit hul 15 wedstryde kry. Nie die beste opbrengs vir die groot bedrae geld wat hulle aan die begin van die seisoen spandeer het nie. Die laaste strooi was toe Liverpool hulle Woensdagaand met 5-2 in die Merseyside Derby vermorsel het. Everton sê in 'n verklaring 'n permanente bestuurder sal so gou moontlik aangestel word.