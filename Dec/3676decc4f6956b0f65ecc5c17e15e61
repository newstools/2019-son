‘HOU op, kom uit.” Dít is die woorde wat Lorenzo van der Heever oor en oor gehoor het toe hy hom 10 jaar gelede in die tronk bevind het. Van der Heever (29), van Scottsdene, was weens verskeie ernstige klagte in die tronk. Hy het daai tyd besluit om ’n verandering te maak in sy lewe. “Ek het eers gedink ek is gedoekom. Die stemmetjie wat ek gehoor het, was so duidelik. “Dit was ’n boodskap, maar dit het my ’n tydjie gevat om te besef dit was dalk my subconscious wat met my praat.” Vir Van der Heever was die ervaring vreemd omdat hy nie ’n kerkbroer of iemand was wat in iets groters as homself geglo het nie. “Ek was iemand wat niks gedink het van my eie lewe of die volgende persoon s’n nie. “My hart was hard. My lewe was swaar en dit het my na die verkeerde dinge gelei.” Vir Van der Heever het die paadjie van geweld en misdaad op ’n jong ouderdom begin. “Ek het nie ’n goeie verhouding met my ma gehad nie. “Sy het gewerk en ek moes skool toe gaan. “Wanneer ek haar iets wou vertel, het sy my geïgnoreer. “Dit was toe dat ek met die verkeerde dinge en mense begin meng het. Dit was asof ek ’n hawelose was. “Op die strate was ek een persoon en by die huis ’n ander. “Almal het altyd gesê ek is ’n ordentlike persoon met goeie maniere. Ek het dit tot my voordeel gebruik, maar dit was nie iets wat ek vir ewig kon wees nie.” In die tronk het Van der Heever besluit om weer te droom en in homself te glo. “Ek het by die kerk aangesluit. Ek het eendag gehoor hoe sing die mense in die kerk ‘Die Liefde (van Jesus) is Wonderbaar’. “Dit het my laat dink: Ek moet mooi kies of ek ’n verandering wil maak of net aangaan met my harde lewe,” sê hy. Van der Heever het gekies om terug te gee. Tot dusver is hy baie bly oor sy besluit. “Ek is nou twee jaar uit die tronk. My doel is om ander jong mense te help, om hulle daaraan te herinner om nie op te hou droom nie.” Hy’s tans lid van die Group of Hope, wat dedicated is om mense hulle lewe te help verbeter. “My grootste begeerte is om ’n verandering te maak in die huise in ons gemeenskap. “Dit is om families te laat verstaan dat hulle mekaar moet ondersteun soos die groep my ondersteun.” Van der Heever voeg by deur sy ervarings en die keuses wat hy gemaak het, wil hy veral aan jong mense sê sonder ’n droom gaan hulle nêrens in die lewe kom nie. “Ek het opgehou droom. Dit is hoe ek in die bende en gevangenis beland het. So, droom en moenie toelaat dat enige iemand dit van jou steel nie. Jou droom sal jou beskerm.”