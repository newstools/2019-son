DIE Boland Kavalier het van sy perd afgeval. Dit gons omtrent in die Boland nadat die werknemers van die Boland Rugbyunie (BRU) afleggingsbriewe ontvang het. Ander het bedank en die res is onseker of hulle dié maand gaan pay. Dit alles aan die vooraand van die feestyd. Volgens Son se bronne is iemand soos Dawie Theron, die voormalige Springbok-stut en voormalige afrigter van die Bababokke, vier maande laas betaal – dit terwyl hy nog vir ’n verdere twee jaar gekontrakteer is. Kommentaar Iemand van Theron se kaliber kom ook nie goedkoop nie. So, kontrakbreuk kan die BRU net verder in die rooi laat beland. Son het die BRU dié week probeer kontak vir kommentaar, maar sonder veel sukses. Ivan Pekeur, die BRU se president, het wel op Son se navrae per e-pos laat weet: “Ek erken ontvangs van u onderstaande e-pos. Ons het geen kommentaar op enige van u vrae nie.” Son het ook Cassie Carstens, die BRU se uitvoerende hoof, genader, maar hy het in ’n WhatsApp-boodskap laat weet dat hy met siekteverlof is. Carstens het egter bevestig dat afleggingsbriewe ontvang is. “Ja, ons het almal (briewe ontvang), afrigters ingesluit. Ek kan en wil asseblief nie verder daaroor praat nie. “Die beste sal wees om met mnr. Pekeur te praat.” Die BRU se personeel, behalwe Pekeur, Carstens, Bennie van Rooy (adjunkpresident) en Randall Modiba (afrigter van die Boland Kavaliers) was almal teenwoordig op ’n vergadering in Wellington verlede week. Volgens ’n bron van Son was ’n “man wat ek nog nooit gesien het nie” die persoon wat die vergadering gelei het, terwyl ’n verteenwoordiger van die CCMA ook daar was. Dié was blykbaar só geskok deur onthullings wat die personeellede gemaak het. Piet Heymans, die uitvoerende hoof van die vakbond Sports Employees Unite (SEU), was huiwerig om kommentaar te lewer. Heymans sê hy weet van die aangeleentheid. Hy sê die saak is sensitief. So, hy kan hom in dié stadium nie daaroor uitlaat nie. Die meeste rugbyunies in SA gaan tans gebuk onder finansiële druk, met verligting wat waarskynlik nie om die draai is nie.