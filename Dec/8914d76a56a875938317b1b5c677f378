DIE ma van ’n tienermeisie wat die naweek in die Strand verkrag is, is bekommerd dat haar kind se verkragter weer op straat kan wees. Die 15-jarige meisie is verlede Saterdag in haar ouerhuis verkrag, vertel haar ma. “My dogter was vroeër die dag by ’n vriend se potjiekos. Toe sy later die aand by die huis kom, het ek gesien sy het gedrink. “Ek was baie kwaad vir haar en het haar uitgeskel. “Sy het toe sommer met klere en al in die bed gespring en gaan slaap.” Die vrou sê sy het haar kind in die huis toegesluit en haar niggie, wat verder af in die pad bly, gaan haal. Kamer “Toe ons aankom, het ek ’n gholfstok voor my deur gesien. Toe hoor ek my dogter skreeu ‘nee’. “Ek het eers die venster oopgemaak en gevra: Wie de f*k is in my huis?” Toe sy die deur oopgesluit het, het ’n jong man van die huis langsaan uit haar dogter se kamer gekom. “Ek het hom gevra wat hy daar soek en hoe hy in my huis gekom het.” Die 24-jarige man het geantwoord dat haar kind opgegooi het en hy wou haar help. Die meisie was steeds nie by haar sinne nie en was geskok toe haar ma haar daarop wys dat sy halfkaal was. Die vrou het haar kind dieselfde aand na ’n dokter geneem waar daar bevind is sy is wel anaal verkrag. “Tot op hede het sy nog nie berading ontvang nie. Sy is getraumatiseer en haar hele gedrag het verander. “Volgens die mense by die polisiestasie is dit FCS (die polisie se eenheid belas met gesinsgeweld, kinderbeskerming en seksuele misdrywe) wat ons daarmee moet help.” Maar die mamma sê sy twyfel of die beampte van die FCS daar is om hulle te help. “Volgens sy praat klink dit of hy sê my kind het toestemming gegee om verkrag te word. Hy het ook klaar aangedui dat hulle die verkragter borgtog gaan gee omdat hy niks gedoen het om agter tralies te sit nie.” Die vermeende verkragter het gister in die hof verskyn. Hy sal op 2 Januarie weer in die hof verskyn vir ’n formele borgtog-aansoek. Sers. Noloyiso Rwexana, ’n polisiewoordvoerder, het bevestig hulle ondersoek ’n verkragtingsaak.