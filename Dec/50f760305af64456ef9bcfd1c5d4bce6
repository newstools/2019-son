ATLANTIS. – Die meisie met die lang, lang asem. Toe daar nie ’n 5- of 10 km-wedloop was nie, besluit die tweemalige Suid-Afrikaanse landloopkampioen om die 21,1 km Velocity Halfmaraton aan te durf vir oefening. Hoewel nie-amptelik, het Abigale Fortuin (16) 13 km binne 80 minute afgeblits voordat sy halt geroep het. Dié leerder van die Riebeeck Vallei Spesiale Skool (RVSS) in Riebeek-Wes is die huidige o. 16 SA Landloopkampioen. Dié boorling van Darling het in 2018 ook die SA o. 15-kampioenskapstitel verower. Fortuin beoog om in 2020 in die 0. 17-ouderdomsgroep deel te neem. Haar mikpunt is om daardie titel ook hare te maak, het sy aan Son op Sondag gesê. Sy het Saterdag verskeie atlete en belangstellendes se aandag getrek omdat sy die kleinste was tussen ál die atlete. Morné Erasmus, ’n sakeman van Malmesbury, het ná die wedloop besluit om Fortuin te borg met hardloopskoene. “Dié dogter het geweldig baie talent en sy gaan ons nog baie trots maak,” het Erasmus gesê. Joggie Maarman, stigter en atleet van die Hopefield Atletiekklub, het voor die wedloop advies aan Fortuin gegee. Maarman, wat in ’n tyd van 1 uur 38 minute tweede geëindig het onder deelnemers in hulle 50’s, was geweldig beïndruk met Fortuin. “Ek het vir meer as ’n kilometer saam met haar gehardloop voordat ek weggebreek het.” “Sy is bestem vir die 2021 Olimpiese Spele,” het Maarman ernstig gesê. “Daardie meisiekind het geweldig baie talent, en met afrigting gaan sy beslis een van SA se bestes raak.” Cornelius en Jolene Fortuin, Abigale se ouers, was ná die wedloop met reg geweldig trots op hulle dogter. “Sy vaar ook baie goed in baan­atletiek by haar skool,” het pa Cornelius gespog. “Hierdie jaar was Abigale se tweede jaar by RVSS, en sy ontpop in haar sport by daardie skool. “By haar vorige skool was sy nooit die geleentheid gegee om haar in sport uit te leef nie. “Ons is toe deur een van die onderwysers daar aangemoedig om ons kind na RVSS te stuur,” het die pa vertel. En die eerste jaar word sy toe ’n SA kampioen. Abigale se ouers sê hulle is dankbaar vir skole wat kinders geleent­hede gee en nie teen hulle agtergrond vaskyk nie.