DIE kompetisie vir plekke in die Blitsbok-span vir volgende naweek se Wêreldreeks-toernooi in Kaapstad was nog nooit so warm nie. Dit was duidelik sigbaar met die Blitse wat nie in Dubai ’n perfekte begin in die Wêreldreeks kon maak nie. Neil Powell (afrigter) se span het Kenia met 17-12 geklop nadat hulle in die rustyd met 5-12 agter was. Aksie Die SA Akademiespan, wat met ervare Blitsbokke gelaai is, het die Rambling Jesters in hulle openingswedstryd van ’n internasionale uitnodigingstoernooi in Dubai met 40-0 geklop. Albei SA spanne sal Vrydag weer in aksie wees in hulle oorblywende groepwedstryde. Volgens Sandile Ngcobo, hulpafrigter van die akademiespan, is albei toernooie soos proewe om te sien wie volgende week se span vir die toernooi in Kaapstad sal haal. Ngcobo het gesê: “Ons het vinnig aan die gang gekom en ál ons mikpunte vir die eerste dag bereik. Dit maak ons baie bly. “Een van ons doelwitte was om vertroue in die stelsel te hê en vir ons het dit goed uitgewerk. “Elke speler in die groep het rolle en verantwoordelikhede, en ek kan met groot vreugde sê dat hulle alles reg uitgevoer het.” Ngcobo sê die tweede dag sal meer druk bring, maar die span is slaggereed daarvoor. “Dit is waarom ons die Bok-embleem wil dra, sodat ons die druk van speel vir jou land kan hanteer. “Almal is oorgehaal om hulle hand op te steek vir ’n plek in die groep wat volgende week in ons tuistoernooi gaan speel.”