’N MA van twee tienermeisies is die naweek in Lutzville dood toe ’n vermeende verkragter haar kopbeen met ’n klip verbrysel het. Valerie Owies het ’n week gelede haar 38ste verjaardag gevier. Haar sussie Danka Owies (22) vertel hulle is Saterdag omstreeks 20:30 ontbied na die toneel waar haar suster se lyk gevind is. Stry “Haar gesig was bebloed. Jy kon nie die vorm van haar kop sien nie, so vergruis was dit.” Danka sê hulle verneem Valerie het stry gekry met haar vermeende aanvaller, Clayton Rich­ards (25), by Erik se Hok, ’n drinkplek in Mbeki Square-plakkerskamp. “Soos ons hoor, het hy met almal skoorgesoek en Valerie het hom gevra waarom hy dan so kwaad is.” Die vraag het na bewering daartoe gelei dat Richards vir Valerie in die gesig geslaan het. “Hy het haar bril in haar gesig stukkend geslaan.” Toe die krag afslaan, het Richards na bewering vir Valerie aan haar arm na die sloot getrek. Daar het hy op haar gesit en haar herhaaldelik met ’n klip in die gesig gekap. ’n Man wat naby Erik se Hok gekuier het, sê toe hy en ’n groep vriende van die voorval hoor, het hulle hulle na die toneel gehaas. “Dit was aardig om te sien. Daar was baie bloed.” Die man vertel hulle het ’n halfuur gesukkel om die plaaslike polisie in die hande te kry. “Die lyn was heeltyd beset. Ons het via Malmesbury se polisie na Vredendal se polisie deurgekom en toe na Lutzville. “Toe vat hulle steeds lank om uit te kom.” Valerie se dood kom enkele dae ná die gemeenskap se march ter bewusmaking van 16 dae van aktivisme teen die geweld teen vroue en kinders. ’n Groep inwoners van die Matzikama-streek, wat Lutzville en omliggende gebiede insluit, het van Klawer na die N7 gestap ter nagedagtenis aan Zieglyn Fortuin (20) en Allison Plaatjies (26). Albei vroue is deur hulle boy­friends vermoor. “Sestien dae is te min. Ons benodig 365 dae van bewusmaking en aktivisme,” sê ’n plaaslike gemeenskapsaktivis, Davine Cloete. Danka sê Valerie se familie het haar gister uitgeken. Haar lyk gaan vandag Malmesbury toe vir ’n lykskouing. Februarie Richards het gister in die Lutzville Landdroshof vir Valerie se moord en op aanklag van verkragting van ’n ander meisie verskyn. Die verkragting het na verneem word sowat drie weke gelede plaasgevind. Hy moet op 17 Februarie weer hof loop.