NÁ MAANDE se gesukkel is Mongameli Bobani van die UDM eindelik verwyder as mayor van Nelson Mandelabaai. Dít kom nadat die meeste van die partye op gister se raadsvergadering ten guns­te van die DA-raadslid Morné Steyn se mosie van wantroue in Bobani gestem het. Die DA, ANC, PA, Cope, ACDP en AIC het dit gesteun. Die EFF het besluit om nie in die saak te stem nie. Net Bobani en die UDM-raadslid Thoko Tsha­ngela het teen die mosie gestem. Dít beteken 108 uit die 118 raadslede in die Baai was ten gunste daarvan. Kort voor stemtyd het Bobani aangekondig hy gaan sy mayco-span ontbind. Hy het egter die raadsaal onmiddellik verlaat nadat hy amptelik uitgestem is. En toe bedank Nobuntu Mpongwana ook sommer. Mpongwana het in haar bedankingsbrief gesê dis duidelik lede van die raad het ’n probleem met haar as waarnemende stadsbestuurder. Sy dink om te bedank is die honourable ding om te doen. Thsonono Buyeye, adjunkburgemeester in die Baai, is daarna aangestel as waarnemende burgemeester. Hy sal waarneem totdat ’n nuwe koalisieregering volgende jaar saamgestel word. Die hoofrede vir die mosie teen Bobani hou verband met kriminele klagte teen hom. Hy was na bewering betrokke by die verwydering van Gray Moodliar Attorneys as ’n diensverskaffer van die munisipaliteit, sowel as hulle betrokkenheid by dissiplinêre sake teen verskeie munisipale beamptes. Dié dissiplinêre sake teen die munisipale beamptes hou verband met die plundering van die IPTS-stelsel en die direktoraat vir openbare gesondheid. Die mosie lui verder Bobani was direk betrokke by die heraanstelling van afgedankte en geskorste beamptes. Somber Luidens die mosie was dit onwettig en het dit sonder die wetlike prosesse gebeur. Bobani se botsing van belange in dié sake kan verskeie munisipale sake unduly beïnvloed, lui die mosie. Athol Trollip van die DA het gesê ná Bobani se verwydering was daar ’n somber mood in die raadsaal. “Niemand het gejuig of gedans nie. “Dit is weens die skade wat die man die afgelope 15 maande in die stad aangerig het. “Ek is regtig appalled dat dit so lank gevat het om iemand te verwyder wat soveel skade veroorsaak het. “Ek voel nasionaal moet steeds gevra word hoekom Bantu Holomisa (leier van die UDM) nie teen Bobani opgetree het nie. “Hy is ’n man wat ’n reputasie gebou het as iemand wat korrupsie fight. “Maar toe dit hier met een van sy eie mense gebeur, het hy niks gedoen nie. Ek dink dis ’n skande. Goedkeur “Noudat Bobani verwyder is, kan ons hopelik weer begin om die mense van ons stad eerste te stel.” Kort ná die stemming, het Holomisa getwiet: “Toe hy nie sekere gunste wou goedkeur wat sekere lede van politieke partye geëis het nie, was dit duidelik hy sou nie lank bly nie.” News24 berig die UDM beoog om Bobani se verwydering te challenge.