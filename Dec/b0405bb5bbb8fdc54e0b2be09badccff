ADAM Catzavelos het in die Randburg-landdroshof skuldig gepleit op 'n klag van crimen injuria. Catzavelos is aangekla nadat hy tydens vakansie 'n video op 'n strand in Griekeland gemaak het waarin hy die k-woord gebruik. Hy het Donderdag erken dat hy die video op 12 Augustus 2018 geneem en die woorde geuiter het, maar dat die klaer Mandisa Mashego dit eers op 27 Augustus 2019 die eerste keer gesien het. Catzavelos het ook erken dat die gebruik van die k-woord die mense wat dit gehoor het beledig en hul menswaardighied aangetas het. Lawley Shain, sy regsverteenwoordiger, sê hy het die woorde geuiter toe hy onder die invloed was en het dit na vriende gestuur. Hy het verder verduidelik dat Catzavelos twee keer onder misdaad deurgeloop het wat deur swart mense uitgevoer is. Een keer toe hy gaan stap het en 'n tweede keer net voor hy na Griekeland is. "Almal op die strand was wit. Dit is so, maar ek kom nie sê hy is nie rassisties nie, maar hierdie omstandighede het bygedra tot die walglike selfie wat hy geneem het. Hy aanvaar verantwoordelikheid vir sy aksies," het Shain verduidelik. Catzavelos was ook in 'n afsonderlike saak aangekla deur die Suid-Afrikaanse Menseregtekommissie. Hy het 'n ooreenkoms met hulle bereik en ingestem om R150 000 oor 'n periode van 30 maande te betaal en om verskoning te vra vir die video. - News24