DIE polisie sê maksimum polisie-ontplooiing en -sigbaarheid in hot spot areas in die feestyd het gelei tot ’n clampdown op onwettige aktiwiteite. Kol. Priscilla Naidu, ’n polisiewoordvoerder, sê die Mountweg en Motherwell clusters in die Nelson Mandelabaai Metro het van 24 tot 27 Desember 63 mense in hegtenis geneem. Die klagte wissel van huishoudelike geweld, huisbraak en diefstal, dronkbestuur, opsetlike saakbeskadiging, aanranding met die opset om ernstig te beseer, die besit van vermoedelik gesteelde eiendom, die besit van dwelms, verkragting, seksuele aanranding en diefstal. Beslag is gelê op 123 rolle dagga, 4 toyguns, ’n air gun, ’n tuisgemaakte vuurwapen, 10 messe, 150 Stilpane-tablette, ’n klein hoeveelheid tik en kokaïen, 11 585 kg dagga en 13 koeëls. Volgens Naidu het die Baai se honde-eenheid ook drie gekaapte voertuie in die Moth­erwell-omgewing teruggevind. Die voertuie was verlate. Niemand is nog in dié verband in hegtenis geneem nie. Bestuur Naidu sê op Kersdag het die polisie se eenheid vir openbare orde ’n woonstel in Kerkstraat in Walmer deursoek nadat hulle inligting ontvang het. Beslag is gelê op die 11 585 kg dagga. ’n Man (32) is gearresteer op ’n klag van handeldryf in dagga. Volgens Naidu doen die polisie opnuut ’n beroep op motoriste om nie te bestuur terwyl hulle onder die invloed van sterk drank is nie. Sy sê op 25 en 26 Desember is 16 mense in hegtenis geneem vir dronkbestuur. Genl.maj. Thembisile Patekile, die Mountweg-polisie se gebiedsbevelvoerder, moedig gemeenskappe aan om in die feestyd verantwoordelik op te tree. Patekile sê daar gaan vinnig en streng opgetree word teen diegene wat die wet oortree. Saamwerk Volgens Patekile gaan die polisie nou saamwerk met ander wetstoepassingsagentskappe om maksimum polisie-ontplooiing te verseker sodat inwoners van die Nelson Mandelabaai Metro en sy besoekers veilig voel.