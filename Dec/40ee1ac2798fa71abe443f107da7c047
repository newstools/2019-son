LIVERPOOL se “perfekte” weg-sege van 3-0 oor Bourne­mouth is net die regte inspuiting voor die Champions League-stryd môre teen Salzburg. Dít is die mening van ’Pool se bestuurder, Jürgen Klopp. Die uitslag beteken die Reds loop met 11 punte voor in die Premierliga. “Dit was nié maklik nie,” het Klopp gesê. “Die spelers het goeie besluite geneem en dit het ons gemaklik laat wen. “Dit was op ’n manier ook perfek. Ons het wonderlike doele aangeteken en het ook meer kanse geskep,” het Klopp verduidelik. Opwindend “Ons was baie professioneel en verseker van onsself. Dis hoe ons soms moet wees. “Dit gaan nie net oor opwindend wees nie. Jy moet die regte dinge kan uitvoer. “Dit was byna ’n perfekte dag,” het die Duitser bygevoeg. Die sege is ook Liverpool se 15de sege in sy afgelope 16 wedstryde. Belangriker vir Klopp is dat hulle geen doele afgestaan het. “Ek vergeet eintlik hoe dit is, om eerlik te wees,” het Klopp gesê. Dit was met verwysing na sy span se vermoë om nié ’n doel te lek nie. “Maar dit voel goed. “Die woorde wat die meeste gebruik is voordat ek in die kleedkamer gekom het, was: Clean sheet, clean sheet,” aldus Klopp. – AP