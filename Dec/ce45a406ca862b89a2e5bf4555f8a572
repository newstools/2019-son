SES mense is Woensdagaand in ’n ongeluk op die N10 tussen Cradock en Middelburg dood. Charles Bramwell, provinsiale verkeerswoordvoerder, sê ’n trok het trompop teen ’n SUV gebots. Die SUV was vol gelaai met sewe insittendes. Die bestuurder van die swaarvragmotor met sy twee trailers was alleen. Ses mense in die SUV – drie mans en drie vroue – is dood. Die bestuurder van die vragmotor en die oorblywende insittende van die SUV, ’n man, het albei ook ernstige beserings opgedoen. Hulle is albei na Cradock se Provinsiale Hospitaal geneem. Dieselfde ’n Saak van strafbare manslag word ondersoek. Die ongeluk kom presies ’n week ná ’n ongeluk op dieselfde pad waarin vier mense – ’n ma en drie kinders – dood is. Dié ongeluk het gebeur toe die bestuurder beheer oor die voertuig verloor en die voertuig gerol het. ’n Pa en sy drie maande oue baba was die enigste oorlewendes.