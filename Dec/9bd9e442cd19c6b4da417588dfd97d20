DIE 16-jarige Mornay Kohl het Swallows gehelp om hulle eerste oorwinning te behaal in die Grahamstad Krieketraad (GKR) se Tweede Liga. Swallows het Rainbows met 301 lopies geklop om ’n bonuspunt te verdien. Swallows het ’n massiewe 402/4 aangeteken en Rainbows vir 101 uitgehaal. Kohl, wat ’n aanvangskolwer is, het ’n onoorwonne 179* lopies gemoker. Swallows se kaptein, Peter Frans, het ’n blitsige 70 lopies van net 30 aflewerings gemoker. Die 14-jarige Lagon Wil­liams was Swallows se ster-bouler met ’n uitstekende 6/28 van 8 boulbeurte. In die Eerste Liga is Cuylerville steeds boaan die log nadat hy Manleys Flats met ’n bonuspunt geklop het. Cuylerville het nou 33 punte en Southwell 31. Die verdedigende kampioen, Sidbury, het Makana Sona met 165 lopies geklop om ook ’n bonuspunt te verdien. Sidbury het eerste gekolf en 264/9 (50) aangeteken. Daarna het hy Makana gou uitgehaal vir 99. Mbulelo Dingaan het 23 vir Makana aangeteken. Rony Roth 2/10 (3), Bryce Howarth 2/16 (6) en Carl van Niekerk 2/19 (4), was die helde met die bal vir Sidbury. Die veteraan Warne Rippon het ’n stewige 69 lopies aangeteken en Roth 38*. Southwell het opgeskuif na die tweede plek met ’n goeie bonuspunt-sege oor Port Alfred. Die sukkelende Port Alfred kon net 182 aanteken. Warren Bowdler het goed gekolf vir 52. Die ekonomiese Josh van Rensburg 3/15 (10) was die ster-bouler vir Sidbury. Southwell het hard geveg vir sy sege en het die teiken getref met ses paaltjies plat. Hy het die bonuspunt ook net-net behaal. Die top-lopiemaker in die Eerste Liga, James Stirk het weer uitgeblink vir Southwell. Stirk het 56 aangeteken en Greg King 50. Port Alfred se kaptein, Justin Dollery, het 2/18 geneem.