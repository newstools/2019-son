FIKILE Mbalula, minister van vervoer, het motoriste gewaarsku dat as hulle die padreëls oor die feesseisoen breek, hullle die nagevolge sal moet dra. Mbalula het Dinsdag by die kantore van die  Road Traffic Management Corporation gesê padsterftes kan vermy word as motoriste by die reëls van die pad hou en veilig ry. Hy voeg ook by dat verkeersvolumes oor die afgelope twee weke toegeneem het en dat beamptes veral 'n ogie op dronkbestuurders gaan hou. Die N3, N1 en die N4 gaan na verwagting baie besig wees gedurende die feesseisoen. Laasjaar het meer as 700 mense tydens vakansietyd op die land se paaie gesterf. Die meeste sterftes was in KwaZulu-Natal en Gauteng. - EWN 