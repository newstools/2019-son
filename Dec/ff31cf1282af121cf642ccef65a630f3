OUDTSHOORN. – Groot vreugde het Vrydag in die rondgaande hooggeregshof geheers. Dis toe Magdaleen Titus en Justice Mooi skuldig bevind is aan moord en regsverydeling. Titus is die vrou van die soldaat Preston Titus, die slagoffer. Hofgangers het op die hofbanke gespring en hande geklap toe Titus en Mooi na die selle begelei is. Die ander twee beskuldigdes, Natasha Stuurman en Masimthembe January, is op albei klagte vrygespreek omdat daar geen bewyse is dat hulle deel was van die beplanning van die moord nie. Regter Nolwazi Boqwana het gesê Magdaleen was die meesterbrein daaragter en het haar as ’n groot leuenaar bestempel. Sy het haar getuienis aangepas en dis moontlik dat sy die moordenaar toegelaat het om die huis binne te kom en haar man in sy slaapkamer te vermoor. Daar was geen teken van gedwonge toegang tot die huis nie. Volgens die regter is dit hoogs onwaarskynlik dat Magdaleen so diep geslaap het dat sy nie die rumoer in haar man se kamer kon hoor nie. Sy het haarself ook weerspreek oor die onbekende man wat saam met Mooi van Port Elizabeth gekom het. ’n Taxi het dié glo afgelaai by die Oudtshoorn-begraafplaas, waar hy in haar voertuig geklim het. Op die klag van regsverydeling het die hof bevind Magdaleen het ’n leë pepper spray-kannetjie vir haar voormalige driver Sixabiso Klip gegee om van die toneel af weg te neem. Mooi en die onbekende man het die pepper spray gebruik. Die hof het Klip as ’n goeie getuie bestempel. Hy het spesiaal uit die Baai gekom om die moord te pleeg. Luidens sy getuienis is hy saam met die onbekende persoon by die Titus-woning afgelaai. Hy het handskoene aangestrek en ingegaan. Gegooi Ná sowat ’n halfuur het Klip hulle via Mosselbaai geneem na George, waar Magdaleen vir hulle verblyf ge­reël het. Klip het onderweg naby Kandelaarsrivier stilgehou en die twee moordenaars het die moordwapens en bebloede klere in die veld gegooi. Hoewel Stuurman van die moordplan gehoor het, maak dit haar nie deel van die komplot nie. So ook nie die feit dat sy blyplek aan Mooi en die onbekende man verskaf het nie. January het ’n verhouding met Magdaleen gehad. Hy het in Port Elizabeth verneem dat sy Titus wil laat doodmaak. Hy het alles in sy vermoë gedoen om haar van dié plan te laat afsien. Magdaleen en Mooi het hom met die dood gedreig. Titus se lyk is op 2 Desember 2017 met 27 steekwonde in sy huis gekry. Formaliteit Sy ouer broer, Howard, sê: “Ons het van dag 1 af geweet wie die moord beplan het. Die hofsaak was bloot ’n formaliteit. Ons het nou berusting en Maggie moet nou die straf vat wat sy verdien.”