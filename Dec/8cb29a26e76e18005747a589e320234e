DIE Paarl Rocks is die 2019 Mzansi Super Liga (MSL) kampioene. Hulle het Maandag die Tshwane Spartans op ’n volgepakte Eurolux Boland Park met 8  paaltjies gewen. Die plaaslike man, Henry Davids van Pniel, se skitterende beurt van 77* het die Rocks in staat gestel om die wenteiken van 148 in die 15de beurt verby te steek. Davids het die Spartans aanval genadeloos gestraf en het hul boulaanval aan flarde geslaan. Hy het slegs 44 balle trotseer en ag viere en vier sesse gemoker. Dit was veral sy dryfhoue oor die wegkant en trek-en haak houe wat die oog gevang het. Vroeer het Faf du Plessis die loot gewen en besluit om te boul. Die veelsydige Dwaine Pretorius het herstel van die handbesering wat hom die laaste paar weke op die kantlyn gehou het en die Engelsman, James Vince, vervang. Die Rocks se Sri-Lankaanse all-rounder, Isuru Udana, het die eerste slag vir die Rocks geslaan toe hy Tony de Zorzi (5) se middelpen ontwortel het. AB de Villiers het toe vir Dean Elgar in die middel gejoin en onmiddellik begin vuur maak onder die Rocks. Hy was egter in die sewende boulbeurt misgevang deur Tabraiz Shamsi van sy eie boulwerk af. Shamsi het gedeeltelik daarna opgemaak deur Elgar (22) in die dekke deur Bjorn Fortuin laat vang. Heinrich Klaasen (21) het gekom en gegaan terwyl De Villiers 51 (37 balle met 3x4 en 1x6) gedreig het om los te trek maar deur Udana geboul is toe hy ’n lap-sweep wou speel. Pite van Biljoen het 18* aan die einde van die Spartans se beurt gekry maar du Plessis se boulers was op hul kop en kon die besoekers vir 147/6 in hul toegelate 20 boulbeurte beperk. Udana (4-0-24-2), Shamsi (4-0-29-2) en Kerwin Mungroo (4-0-21-1) was die Rocks se beste boulers. Henry Davids en Cameron Delport het soos menige kere in vanjaar se MSL die Rocks se beurt aanvallend begin 72 in die power play (6 beurte) gemoker.Delport (18) is met die telling op 80 deur David Wiese geboul. Pretorius het hom toe by Davids in die middel aangesluit en ’n blitsige 43 van net 20 balle aangeteken. Hy het vier sesse en ’n vier gemoker. Die Paarlse skare was fantasties gedurende die hele MSL en dit was gepas dat Du Plessis die wen lopies geslaan het om die 7500 sterk skare in ekstase te stuur.