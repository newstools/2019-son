'N POLISIEMAN van Durban is Dinsdag in die vroeë oggendure doodgeskiet. Die 25-jarige konstabel is om 01:30 in Ridge Road in Pinetown geskiet. Brig. Vishnu Naidoo, nasionale polisiewoordvoerder, se die feitlike omstandighede rondom die konstabel se moord is in hierdie stadium nog onbekend. "Die lid is met 'n koeëlwond aan sy kop aan die bestuurderskant gevind van 'n Quantum-minibus wat aan die staat behoort," sê Naidoo. Naidoo sê die motief vir die moord moet nog vasgestel word en gaan deel vorm van die ondersoek. Die konstabel se vuurwapen en 'n R5-aanvalsgeweer was steeds in die Quantum. Genl. Kehla Sitole, nasionale polisiekommissaris, sê daar gaan nie gerus word voordat die skuldige gevind is nie. - News24