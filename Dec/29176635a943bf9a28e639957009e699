DIE eks-manager van Theo Watt se band sê sy is nie ’n skelm soos sy uitgemaak word nie. Son het Dinsdag berig Elzaan Mouton het na bewering weggehardloop met Watt en sy band Gemini se geld. Watt, wat ’n voormalige lead vocalist van The Rockets is, sê hy het Mouton approach om die band te manage. Hy beweer sy het die lede verskeie kere nie betaal nie en dat die geld wat hulle met gigs verdien het, in haar bankrekening inbetaal is. Mouton erken die geld is in haar bankrekening inbetaal. Sy vertel: “Omdat my bankrekening in ’n minus was, is daardie gelde afgetrek soos dit ingekom het. Ek het die geld dan re­cover om die band te betaal. “Ek weet ek is nie ’n engel nie, maar ek is ook nie ’n dief nie. “Ek het nooit weggehardloop nie, maar weens persoonlike omstandighede moes ek gaan. “Ek het nog kontak met Theo en die band-lede. Ek verkoop my goed om op te maak. “Ek sal ook die cancella­tion fees betaal vir die gigs wat gekanselleer is. Ek wil ook noem dat ek nooit enige salaris van die band ontvang het nie omdat hulle nog nie regtig geld gemaak het nie. “Ek verstaan die teleurstellings, maar ek het nog altyd probeer om hulle naam groot te hou. “Ek het ook uit my eie sak vir hulle padkos op hulle trips gekoop. “Ek het dit alles gedoen omdat ek weet Theo is goed en Gemini is ’n goeie band. “Dis oukei dat hulle negatiewe dinge van my sê, maar ek het selfs my jong dogtertjie afgeskeep om gigs vir die band te reël­. “Theo se reaksie het meer te doen met ons twee se persoonlike is­sues.” Watt sê egter: “Dit gaan nie oor persoonlike issues nie. “Sy het van die begin af geld in haar bankrekening gesit. Waar is die deposits van ál die gigs wat sy teruggehou het? “Sy skuld my R10 000 vir Kuier magazine se birthday bash. “Sy praat van haar dogter afskeep, maar wat van die band-ledese kinders wat uitgesien het na Krismis? Hulle het nie eens Krismis-klere en -skoene gekry nie. “Die padkos het sy anyway gekoop van die geld wat sy van ons gevat het. “Sy praat van goed verkoop om die band te betaal; dan hét sy mos ons geld gevat.”