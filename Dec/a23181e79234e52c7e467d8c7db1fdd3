DIE jare verander, maar die Southern Kings se gesukkel bly dieselfde. Die Kings is ná sewe games in die 2019-’20-seisoen die swakste span in die Pro14. Hulle het net een oorwinning behaal en het ses punte. Die probleem het begin toe Deon Davids aan die einde van verlede seisoen in die pad gesteek is. Davids moes altyd met oorskiet werk, maar ná sy afdanking het die franchise meer geld gehad om op gehaltespelers te spandeer. Jerry Sexton, Thembelani Bholi, Howard Mnisi en Demetri Catrakilis is gekoop, maar dit het min impak op die vertonings gehad. Beserings het wel ’n rol gespeel. Die soektog na ’n nuwe breier het in ietwat van ’n skandaal ontaard. Die voormalige Bokbreier Peter de Villiers is byvoorbeeld beskou as nie goed genoeg nie oor hy nie die nodige Level 3-sertifikaat het nie. Robbi Kempson, die franchise se hoëprestasie-direkteur, lei nou maar die span. Onlangs is bekend gemaak hy sal tot aan die einde van die seisoen in beheer bly. Kempson sê, nes Davids, kenners én liefhebbers onderskat die Pro14. “Die Pro14 bevat dalk van die sterkste spanne. Veral vir ons jongspan is dit besonders om teen hulle te kompeteer.” Oor die seisoen sê hy: “Ons het ’n goeie seisoen beleef, veral ge­gewe  die getal beserings. Ons het dié seisoen basies van voor af begin. Ons het tog verbetering gewys.” Die Kings het erge nederlae beleef. Een was die slagting van 50-0 teen die Glasgow Warriors. Dis darem opgevolg met ’n sege van 16-14 oor Ospreys in Wallis. “Dit lyk dalk stadig, maar ons beweeg in die regte rigting en behoort dit volgende jaar te kan wys.” Kempson weet daar is net een manier om die Oos-Kaap vir die Kings te laat skreeu. “Dis maklik: Ons moet wen. Maar dis nie so maklik om te wen nie ... En as ons nie wen nie, sal dit moeilik wees om toeskouers te lok.”