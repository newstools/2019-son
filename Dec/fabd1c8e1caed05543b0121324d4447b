DRIE mans is Donderdag en Vrydag in bende-skietvoorvalle in Lavender Hill afgehaal. Twee van die mans is Donderdag in afsonderlike voorvalle afgemaai en nog een Vrydagmiddag. Die jongste voorval het Vrydag omstreeks 12:30 by Rooshof plaasgevind. Volgens kapt. FC van Wyk, ’n polisiewoordvoerder, was ’n 37-jarige man op pad huis toe vanaf ’n winkel toe hy geskiet is. Van Wyk vertel: “ ’n Onbekende man het hom verskeie kere in sy bors en been geskiet. “Die gewonde man het nog tot by sy huis gehardloop, waar hy in die deur inmekaargesak het. “Die verdagte het van die toneel weggehardloop.” Donderdag 17:35 is ene Jumani (29) in St. Christopher-laan vol lood gepomp deur twee onbekende mans. Van Wyk sê die verdagtes het van die toneel gevlug. Dít kom nadat ’n 27-jarige taxi-guardjie vroeg Donderdagoggend op die hoek van St. Christopher-laan en Militaryweg in Lavender Hill afgemaai is. Hy het, na vermeen word, vir die taxi-eienaar daar gewag. Gavin Walburgh, voorsitter van die Steenberg Gemeenskapspolisiëringsforum, het sy kommer oor die bendeskietery uitgespreek. Walburgh sê: “Die area is nog baie gespanne, ten spyte van die weermag en die polisie wat die gebied patrolleer.” Niemand is nog vir die moorde gearresteer nie.