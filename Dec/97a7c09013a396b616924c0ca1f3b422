TABAI Matson, hulpafrigter van die Chiefs, glo Scott “Razor” Robertson se vars benadering tot rugby kan deurslaggewend wees as hy aangestel word as die nuwe All Black coach. Robertson, coach van die Crusaders, het dié jaar die eerste mens geword wat Superrugby as speler en as afrigter drie keer kon wen. Robertson en die All Blacks se hulpafrigter, Ian Foster, is kandidate om Steve­ Hansen as coach te vervang. Robertson is bo Matson gekies om Todd Blackadder voor die 2017-seisoen te vervang. Hy was Matson se hulpafrigter toe die twee die NPC-titel saam vir Canterbury in 2012 gewen het. Verstaan “Hulle (die keurders) kan dink dat hulle die hele ding vars kan hou,” het Matson aan Radio Sport gesê. Matson het aan stuff. co.nz gesê: “Die sleutel sal wees om te verstaan hoe Wêreldrugby gaan lyk. “As jy slegs na afrigting kyk, moet jy erken dat hy wêreldklas is.” Robertson en Foster gaan na verwagting vandeesweek ’n voorlegging aan die keurders maak. Nieu-Seeland Rugby (NZR) gaan volgende week die All Black coach se naam bekend maak. Toer Matson voeg egter by dat Robertson se gebrek aan internasionale ervaring teen hom kan tel. “Internasionale vlak is ’n nuwe konteks. Om vir 24 rondes agtereenvolgens af te rig is nie dieselfde as om ’n program saam te stel vir ’n toer waar jy teen vier of vyf nasies gaan speel nie. “Dit gaan van die keurders afhang wat hulle glo die prioriteit vir Nieu-Seelandse Rugby is.”