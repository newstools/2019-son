DIE Stad Kaapstad hou vol sy omstrede by-laws teen bergies is nie ongrondwetlik nie. Die haweloses Carin Gelderbloem, Emily Smith, Vuyo Mbozi, Beulah Meyer, Natasha Persent, Xolani Siboxo en Patricia Geyser het die Stad gister na die Kaapse hooggeregshof gesleep. Hierdie sewe se regsverteenwoordiger, adv. Nick de Jager, het namens hulle ’n aansoek gebring vir ’n interdik wat die Stad daarvan weerhou om sy kliënte en alle bergies te “teister”. Die saak kom nadat die council se wetstoepassers by-laws vanjaar sterk begin toepas het. Son het vroeër vanjaar berig haweloses se besittings is ingevolge dié omstrede wetgewing gekon­fiskeer en hulle is hewige boetes opgelê. Ondersteuners van die hawelose mense het buite die hof betoog. Hulle sê die hoofdoel van die saak is om senior beamptes by die Stad strafregtelik aan te kla. Dean Ramjoomia, ’n woordvoerder van die Home­less Coalition, dink die Stad se by-laws diskri­mineer teen die haweloses. Hy het gesê: “Ons is gekant teen die Stad se aksie teen hawe­lose mense. Hulle word gereeld boetes van R100 tot R1 500 opgelê. En dis mense wat nie eens werk nie. “As ons hier suksesvol is, is die volgende stap om die saak na die konstitusionele hof te vat. “En dan gaan ons senior beamptes in die Stad wat verantwoordelik is vir dié beleide, soos JP Smith (mayco-lid vir veiligheid en sekuriteit), strafregtelik laat vervolg.” De Jager verteenwoordig die haweloses gratis. Hy het gister aan waar­nemende regter Robert Martin gesê die aansoek om ’n interdik is net ’n voorsmaak van wat kom. Volgens De Jager sal die “main event” in dié moont­like keerpunthofsaak ’n hersiening van die betrokke by-laws wees. Vrugteloos “Dis iets wat ons graag dringend wil hanteer,” het De Jager gesê. Gister se aansoek vir ’n interdik het gekom nadat regter Lee Bozalek op 5 September ’n tussentydse interdik teen die Stad uitgereik het dat hy voorlopig moet ophou om bergies te teiken. De Jager voer verder aan sy regsfirma se pogings om inligting van die Stad te kry, was sedert Julie vrugteloos. Hy sê hulle het herhaaldelik inligting versoek oor die haweloses wat geraak is deur die toepassing van die by-laws, “maar dis nie aan ons verskaf nie”. ’n Regsverteenwoordiger van die Stad, adv. Karrisha Pillay, het gesê daar is geen hofbevel wat sê hulle moet die inligting verskaf nie. Pillay het verder gesê: “Dit is onduidelik wat die onderliggende ongrondwetlikheid is. “Ons betoog is dat daar geen ongrondwetlikheid is nie – of dit nou op ’n prima facie-basis of enige ander basis is.”