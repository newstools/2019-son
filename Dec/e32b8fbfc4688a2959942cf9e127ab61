GRAEME Smith se plan om sy maatjies met valskerms in posisies in te vlieg sal binne vier dae op die proef gestel word. Ure nadat Smith (38) aangestel is as Krieket Suid-Afrika se direkteur van krieket het hy die taak as hoofafrigter van die Proteas aan Mark Boucher toevertrou. Daarna is hulle vertroueling Jacques Kallis as kolf coach aangestel. Nou is die oud-Proteas onder druk om die na­sionale span weer op die wenpad te kry. Boucher en Kallis sal gou sien Suid-Afrika se sportgemeenskap stel nie in mooipraatjies belang nie, veral nie oor die toekoms nie. Hulle soek kitssukses - ’n wrede ding in krieket. Dit sal veral vir Boucher ’n uitdaging wees noudat hy sy eerste span moet kies. Die laaste keer dat hy met ’n leiersposisie by die Proteas vertrou is, was hy kaptein. Sy span het in 2002 op die Wanderers met ’n beurt en 380 teen Australië vasgeval. Boucher moet vandag besluit oor ’n aanvangsmaat vir Dean Elgar. Aiden Markram se selfvertroue is in skerwe. Hy het Saterdag op die derde dag van die meerdaagse stryd tussen die Titans en Lions net 30 lopies in sy span se tweede beurt gekry. In die eerste beurt het hy net een lopie aangeteken. Pieter Malan, die speler met wie hy vir die opener-posisie kompeteer, het in die SA A-span se eerste beurt teen die besoekers 34 lopies van 79 balle aangeteken. Intussen het die veelsydige Andile Phehlukwayo nader geskuif om vir die eerste toets sy plek as ’n naatbouler in die span te verseker. Lungi Ngidi is beseer. Phehlukwayo kan dus balans verskaf en die besoekers se kolwers toets. In SA A-span se opwarmingswedstryd het hy het 3/55 platgetrek. Program: Eerste toets: Centurion, 26-30 Desember: Tweede toets: Nuweland: 3-7 Januarie. 