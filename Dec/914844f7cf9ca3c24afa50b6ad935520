ALTESAAM 11 Springbokke tel onder vanjaar se beste 50 rugbyspelers. Die gesaghebbende publikasie Wales Online het Pieter-Steph du Toit as sy nommer 1-speler aangewys. Laas jaar was die Springbok-flank maar in die 33ste plek van dié publikasie se ranglys. Maar ná sy voortreflike vertonings in vanjaar se World Cup in Japan was daar geen twyfel dat die 27-jarige voorspeler se naam in die eerste plek op die lys sou wees nie. Beskou Dié hardwerkende losvoorspeler het die meeste tackles van ál die Bokke op pad na World Cup-glorie gemaak. ’n Dag ná die final is hy welverdiend as die speler van die jaar aangewys op Wêreldrugby se prysuitdeling. Faf de Klerk, wat laas jaar 17de op die lys was, word vanjaar as die derde beste speler in die wêreld beskou. Die speler wat egter die grootste opgang gemaak het, is Cheslin Kolbe. Dié buksie het vanjaar ’n besonderse impak op internasionale vlak gemaak. Die 26-jarige van Kraaifontein is deur baie kenners as te klein vir toetsrugby beskou. Hy het egter met sy puik spel ál die kritici se monde gesnoer. Hy is nou in die sesde plek. Nóg ’n speler wat ál sy kritici se monde stil gespeel het, is Damian de Allende. Dié makro-senter het van sy beste rugby by die skouspel in Japan gespeel. De Allende is nie eens laas jaar onder die beste 50 spelers gereken nie. Sy naam is nou in die 12de plek op die lys. Aangewys Duane Vermeulen, wat laas jaar in die 44ste plek was, het opgeskuif na die 14de plek. Die sterk Bok-agsteman is as die speler van die wedstryd in die final in Japan aangewys. Beast Mtawarira (34) se naam verskyn in die 21ste plek. Dié loskopstut was verwoestend in die skrums en het sy uittrede op ’n baie hoë noot aangekondig. Die Bok-losskakel Han­dré Pollard se naam verskyn 28ste op die lys. Eben Etzebeth, laas jaar 25ste, het vanjaar afgeskuif na die 37ste plek. Die spoedvraat Makazole Mapimpi is in die 41ste plek, Lood de Jager 43ste en Bongi Mbonambi 44ste.