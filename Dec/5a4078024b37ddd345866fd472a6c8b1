VERSTAAN Graeme Smith Suid-Afrikaanse sport-politiek? Die pos van direkteur van krieket in ’n organisasie soos Krieket Suid-Afrika (KSA) word as ’n poi­soned chalice beskou. KSA word deur faksies bestuur – en dít is waar die probleme kan inkom. Vra maar vir Thabang Moroe, die geskorste CEO van KSA. Die een dag word hy as ’n held beskou – en In ’n oogwink is hy nou die vyand. Maar eintlik is hy vir die wolwe gegooi. Hy was ’n vertroueling van die uitvoerende raad, wat homself die naweek vrygespreek het van sy aandeel aan die huidige chaos. Moroe het erken sy grootste fout was om vyf joernaliste se akkreditasie terug te trek. Dit wil voorkom asof dít die vonk verskaf het vir die bomontploffings binne KSA. Nou sit KSA met Jacques Faul as waarnemende CEO. Faul het, kort nadat hy die pos aanvaar het, gesê hy sal verkies dat as Smith Woensdag aangestel word, hy (Smith) die mandaat moet kry om mense aan te stel wat sake op die speelveld moet regruk, eerder as hy. Hier lê die probleem.  Die uitvoerende bestuur het die laaste sê. Daar is transformasievereistes waaraan KSA moet voldoen. Wat gaan die uitvoerende raad maak as Smith sou besluit hy wil sy oud-spanmaats Mark Boucher en Jacques Kallis betrek? Onthou, krieket word deur faksies beheer. Hoe gemaklik sal die waarnemende spandirekteur (afrigter) van die Proteas, Enoch Nkwe, daarmee wees dat hy nou instruksies van Smith moet neem? Na my mening is Smith te jonk om dié belangrike pos te beklee. En ongelukkig sal sy waardevolle krieket-kennis vir niks tel in ’n organisasie soos KSA nie. Want daar gaan dinge oor wié jy ken, eerder as wát jy ken. Dit is die realiteit.