HONDERDE mense het Saterdag die Navada Gemeenskapsaal in Bongolethu vol gepak. Dit was vir die begrafnis van Justin Booysen (30), wat op 17 November in sy huis doodgeskiet is. Een van sy susters, Lollita Saptouw, het in haar huldeblyk gesê: “Vandag bring ek hulde aan iemand wat so spesiaal in my lewe was. Iemand wat ’n vaderfiguur in my lewe was.” Saptouw sê haar broer was baie streng met haar, maar nooit onredelik nie. Sy meen sy dood is die grootste onreg wat iemand haar ooit aangedoen het. Die vier verdagtes wat aangehou word, Simphiwe Ndoni, Ebrahim Malgas, Breyton Bruiners en Lorenzo Malgas, het Maandag weer vlugtig in die Oudtshoorn Landdroshof verskyn. Hulle het nie aansoek om borgtog gedoen nie. Die saak is tot 16 Januarie uitgestel.