TERWYL vele gemeenskappe in vrees lewe omdat hulle reken die regering neem nie die langdurige droogte in groot dele van die land ernstig genoeg op nie, het die minister van menslike nedersettings, water en sanitasie mense weer verseker haar departement het ’n plan van aksie. Lindiwe Sisulu het Dinsdag direk met die gemeenskappe gepraat wat geaffekteer word. Sy is van mening beide haar departement en die regering het ’n plan vir die waterkrisis. Dele van die Oos-Kaap het reeds maande lank geen lopende water nie. Die inwoners van dié area blameer die regering vir wanbestuur en ’n algemene gebrek aan omgee vir hulle situasie. Maar Sisulu sê dis nie waar nie. “Die regering het die droogtetoestand in elke provinsie geassesseer en met ’n aantal kort-, medium- en langtermyn-intervensies vorendag gekom. Ons is bewus van die nood en ontsteltenis wat veroorsaak word deur die gebrek aan water. Ons werk daaraan. Dit wat ons uiteengesit het, is wat ons gaan doen,” het Sisulu gesê. Deel van die planne om die waterkrisis te op te los, sluit in die rehabilitasie van boorgate en die sink van nuwes, sowel as ’n skema om watertenke te bekom sodat die regering beheer kan hê oor die lewering van water na sulke gemeenskappe. Omtrent 570 dorpe landwyd onder Sisulu se departement word beskou as areas wat deur die droogte geraak word. In die Wes-Kaap is 40 areas wat deur die droogte geaffekteer word. Sommige damme is op ’n kritieke vlak. Damvlakke in die Oos-Kaap is onder 10%. Van die 46 damme daar is net 2 meer as 100% vol. Die droogte raak omtrent 44 dorpe en omliggende gebiede in die provinsie. In Noordwes is 3 van die 28 damme in ’n kritieke toestand. – EWN