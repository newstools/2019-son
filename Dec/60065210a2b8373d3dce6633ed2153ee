TONELE van woede en hartseer het hulle gister by Mitchells Plain se landdroshof afgespeel oor Ayesha Kelly se vermeende killer. Hofgangers het die galery volgepak. Hulle moes byna vier ure wag om die een verdagte te sien. Toe hulle hoor die saak gaan in camera geroep word en dat hulle volgende jaar moet terugkom, het alle hel losgebreek. Ayesha (10) van Tafelsig is Sondagaand dood nadat sy op pad na die huiswinkel in die gangsters se kruisvuur beland het. Dié leerder van die Primêre Skool Tafelsig is in die rug getref. Sy het later op die toneel beswyk. Dit het ’n paar meter van haar ouerhuis in Oudekloofstraat gebeur. Ayesha se ma, Inshaaf Kelly (27), sê gister by die hof sy is stukkend – veral omdat sy die ou ken. “Ons het almal saam opgegroei.” Sy glo die skieter se rede is dieper as ’n crossfire. “Soos ek nou hoor, was die een wat hy probeer skiet het, al ver weg van my kind. “Hy het geweet my kind staan daar. Hy ken haar. “Hoekom kon hy net nie vir haar skreeu om uit die pad te kom nie?” Ayesha se antie Fatima Kelly (30) het begin huil toe sy hoor die verdagte het klaar voorgekom. “Ons kon haar klaar nie op ’n vreedsame manier laat gaan nie. “Toe die janazah aan was, het die gangsters weer begin skiet. “Hulle het nie eens respek vir ’n innocent kind nie. Sy was mos nie ’n gangster nie. Ons familie is ook nie!” Fatima meen wanneer gangsters vir moord op ander gangsters verskyn, kan hulle brasse hulle nog in die hof sien. Die gemeenskap was bitter kwaad omdat nie eens die ouers ingeroep is toe die verdagte verskyn het nie. “Dit wys net hoe korrup julle is. Laat die mense closure kry.” Die hofgangers wou in die hof bly totdat hulle gehoor het hoekom die saak uitgestel is. Ouma Fayrouz Kelly het gesê die verdagtes moet nog vir ’n ID-parade gaan. Toe het almal verstaan. Die familie het omtrent oor die hofverrigtinge gekla. Cele wou weet hoekom die ouers nie ingelig is oor die besluite van die hof nie. Hy het die polisie opdrag gegee om altyd die familie – veral die ouers en grootouers – op datum te hou. Hy het toe sy persoonlike selnommer aan hulle gegee. Cele het ook die plek besoek waar Ayesha afgesterf het. Hy kom op 23 Januarie vir ’n borgtogaansoek voor. Die een wat met die gun gevang is, kom 18 Desember vir borgtog-inligting voor.