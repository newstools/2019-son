DIE departement van binnelandse sake het nie twee keer gedink om 'n aansoek van die Guptas, om hul Suid-Afrikaanse paspoorte te hernu, te weier nie. Aaron Motsoaledi, minister van binnelandse sake, het aan SABC bevestig dat sommige lede van dié omstrede familie aansoek gedoen het. "Sommige van hulle het aansoek gedoen vir hul paspoorte. Ek dink die blaaie is vol of dit het verval. Ja, hulle het aansoek gedoen selfs al probeer die regering om hul uitgelewer te kry," het Motsoaledi aan die SABC gesê. "Daar is natuurlik nie 'n manier hoe ek stupid genoeg gaan wees om hul paspoorte te hernu nie. Met die departement van justisie wat na hulle soek, kan hulle na geen deel van die wêreld reis omdat hulle 'n Suid-Afrikaanse paspoort gebruik." Shamila Batohi, nasionale direkteur van openbare vervolging, het onlangs aan die portefeuljekomitee oor justisie en korrektiewe dienste gesê hulle ervaar probleme met Indië en die Verenigde Arabiese Emirate met versoeke vir hulp rakende die uitlewering van die Guptas. - News24