DIT is belangrik dat ons kinders stories lees wat op hulle van toepassing is. Dít was vandeesweek die boodskap toe drie skrywers tydens ’n boekgesprek by die Liyabona Library and Learning Centre in Distrik Ses hulle werk met opgewonde onnies gedeel het. Bianca Flanders (Prinses Pampoenpit), Susan Ongansie (Kattekwaad) en André Tran­traal (Keegan en Samier) het mense aan hulle lippe laat hang. Flanders, wat meer bekend is vir haar werk as aktrise, het onlangs haar debuutboek bekendgestel. Daarmee wil sy veral jong meisies daarvan bewus maak dat daar absoluut niks met hulle bossiekoppe verkeerd is nie. Ongansie het uit Oudtshoorn gekom om haar pragtige, klankryke prenteboek met boekwurms te deel. Trantraal het na afloop van die voorlesings aan Son op Sondag gesê dis allerbelangrik dat die stories van die kinders van die Kaapse Vlakte ook vertel word. Hy’t bekendheid verwerf met sy digbundel, Chokers en Survivors. Trantraal is geen onbekende op die Kaapse Vlakte nie. Hy ken dié gemeenskappe en hulle uitdagings vetterig. Hy is immers in Bishop Lavis gebore en het in Mitchells Plain opgegroei. Sy speurverhaal, Keegan en Samier, beloof om die jong leser op ’n ongelooflike reis te vat. Nie net verdrink hulle in die wonderlike storielyn nie, hulle sal waardevolle lesse leer. “Nie almal wat op die Kaapse Vlakte opgroei, het ’n sprokiesverhaal te vertel – soos die talle boeke wat ons kinders op skool leer – nie. “Daarom is dit belangrik dat verhale wat getrou is aan hierdie jong kinders ook aan hulle vertel moet word,” het Trantraal gesê. Volgens hom speel Keegan en Samier se verhaal in vier aflewerings af. Die volgende boek sal in Februarie beskikbaar wees. “Die tweede boek sal fokus op die journey van Samier, wat ’n sokkerspeler is,” piemp Trantraal so ’n bietjie. “Die boodskap wat ek deur hierdie boek wil tuisbring, is dat daar geen limits is vir wat girls wil bereik nie. Daar is nie grense wat jou drome kan beperk nie. “Jy kan enige iets bereik as jy jou mind apply.”