DIÉ keer het die blou helfte van die Merseyside in Liverpool rede gehad om breëbors in die stad rond te stap. Everton het onder leiding van sy nuwe bestuurder, Duncan Ferguson, ’n pragtige sege van 3-1 oor Chelsea behaal. ’n Doel deur Rich­arlison en twee deur Dominic Calvert-Lewin het die tuisspan van ’n sege verseker. Mateo Kovacic se kliniese skoot van buite die doelgebied kon nie Ferguson se span weerhou van ’n derde liga-sege in vier wedstryde nie. Volgens Frank Lampard (bestuurder) het Chelsea baie wisselvallig gespeel. Die manne kon die intensiteit nie die volle 90 minute handhaaf nie. “Ek dink al die doele was sloppy,” het Lampard gesê. “Die eerste doel is iets waarvan ons bewus was, maar die tweede en derde doel was (die gevolg van) swak verdediging. “Teen 2-1 het ons gelyk soos ’n span wat weer in die game kan kom. “Maar toe lek ons ’n derde doel. Dis belaglik. “Hulle was baie direk en ons kon dit nie hanteer nie,” het Lampard gekla. – AP