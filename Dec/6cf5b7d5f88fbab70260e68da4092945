DIE polisie ondersoek twee moordsake nadat twee mans die afgelope naweek in die Baaise Northerns in twee afsonderlike voorvalle vermoor is. Kol. Priscilla Naidu, ’n polisiewoordvoerder, sê die polisie het Sondag op ’n klagte gereageer. Hulle het op die lyk van die 19-jarige Matthew­ Kommas in Vuyani­straat in Bethelsdorp afgekom. Volgens Naidu het Kommas veelvuldige steekwonde opgedoen. Onbekend Naidu sê in dié stadium kon niemand nog die polisie voorsien van inligting met betrekking tot die voorval nie. Volgens haar is dit in dié stadium nog onbekend wat presies gebeur het. Die ondersoek is steeds aan die gang. In ’n onverwante voorval Vrydag omstreeks 21:20 het die polisie gereageer op ’n skietvoorval in Reneckeweg in Helenvale. By die polisie se aankoms op die toneel het hulle op die lyk van Alberto Bosch (32) afgekom waar dit in die straat gelê het. Bosch het ’n skietwond in die kop opgedoen. Daar is nog geen arrestasies gemaak nie. ’n Moorddossier is aangelê.