VLEISLUS het vermeende veediewe se Krismisplanne lelik laat flop. Verskeie vermeende veediewe het hulle behoorlik misgis met op en wakker cops. In plaas van slagvleis moes hulle dié Kersfees tronkkos eet. Net voor Krismis was twee cops in Van Zylsrus op ’n roetine-patrollie. Hulle het ’n groen Nissan Sentra gesien waarin een vrou en drie mans gery het. Volgens JT Tafel, ’n woordvoerder vir die provinsiale raad van gemeenskapspolisiëringsforums, het die polisie lont geruik en die kar voorgekeer. Hulle het die boot oopgemaak en afgekom op verskeie vars slaggoed. Die vier insittendes het borrels gehap toe die cops vra waar hulle die vleis gekry het. Hulle is op die spot gearresteer en daar is op die Nissan beslag gelê. Voorlopige ondersoeke het later aan die lig gebring dat drie kalwers van die plaas Satrim gesteel en geslag is. Genl.maj. Johan Bean, groepbevelvoerder van die John Taolo Gaetsewe-distrik, het die twee konstabels vanuit Kuruman geloof vir hulle goeie werk. Só bevestig brig. Mohale Ramatseba, ’n polisiewoordvoerder. Kuruman se veediefstal-eenheid het aanvanklik met die hulp van inwoners die liggaam van ’n man in ’n vlak graf ontdek. Dit was naby bosse in die Galothare-nedersetting buite Kuruman. Voorlopige ondersoeke dui daarop dat die slagoffer vermoor is voordat die verdagtes sy plaas betree en 13 van sy skape op ’n wit Ford Ranger-bakkie gelaai het. Die bakkie se petrol het egter opgeraak. Die cops het die spul langs die pad gekry en toegekap. Dit het aan die lig gekom dat die eienaar van die gesteelde skape die vorige Donderdag laas lewend gesien is. Bean het die gemeenskap van Galothare geloof vir hulle aktiewe rol om die verdagtes te help vastrek. Die verdagtes in albei sake behoort so gou as moontlik in die plaaslike landdroshof in Kuruman te verskyn. Die minister van polisie, Bheki Cele, was die Sondag in Kimberley om die polisie se feestyd-operasies in die provinsie te monitor.