HY SÁL teen An­thony Joshua boks om die wêreld se swaargewigtitels te verenig, sê die onoorwonne Deontay Wilder. “Ja, dit gaan vir seker gebeur. Ek mik al lank na so ’n geveg,” het Wilder aan Mail Onlinegesê. Wilder se stelling volg nadat Joshua in die sosiale media ook sy wens vir dié geveg uitgespreek het. Die Amerikaner verdedig sy WBC-titel op 22 Februarie in Las Vegas teen Tyson Fury, maar het intussen fans regoor die wêreld aangemoedig om aan te dring op ’n geveg teen Joshua. So drie jaar terug was daar ook sterk sprake van ’n kragmeting tussen Wilder en Joshua, maar Wilder het elke keer sy swak prysgeld as verskoning gebruik om kop uit te trek. Fury het nou vir die eerste keer sy stilswye verbreek oor Joshua se rematch teen Andy Ruiz van Mexiko. “Nadat Joshua in die eerste geveg uitgeslaan is, het hy uitstekend gedoen om die titels terug te wen. “Gee hom die eer wat hom toekom. Hy was daai aand by verre die beste bokser.” Oor Ruiz het hy gesê: “Dit was duidelik dat hy hopeloos te veel chocolates en pizzas geëet het.” Fury het ook herhaal dat hy nog net drie keer gaan boks voordat hy sy bokshandskoene finaal ophang. Hy het beklemtoon dat ’n “Britse skouspel” teen Joshua nie in 2020 sal plaasvind nie. “Ek het verpligtinge wat ek moet nakom met ESPN in Amerika. So, ek fokus op een geveg op ’n slag.” Dit laat kenners wonder of hy ooit teen Joshua sal boks as hy nog net drie gevegte oor het.