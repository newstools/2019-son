GESELS jy met Lionel Langenhoven, die nuwe­ afrigter van die Universiteit van Wes-Kaapland (UWK), en jy kry dadelik die indruk die man ken sy storie. Hy het ’n ferm handdruk, kyk jou stip in die oë en weet duidelik waarvan hy praat. Dit is veral wanneer ons oor rugby praat dat hy ’n vonkel in sy oë kry. Rugby is after all die sport wat sy hart vinniger laat klop. Langenhoven (54) is onlangs as die UWK se hoofafrigter aangewys ná die ontydige sterfte van die oud-Springbok-vleuel Chester Wil­liams. Langenhoven was die laaste paar jaar saam met die oud-skrum­skakel Bolla Conradie, ook ’n voormalige Springbok, Williams se hulpafrigters by Udubs. “Chester se dood het my geruk,” sê die Kraaifonteiner in ’n openhartige gesprek met Son op Sondag by die UWK. “Ons het die oggend van sy sterfte ’n vergadering gehad. Dit was die eerste en enigste keer dat hy laat was vir ’n meeting. “Hy was nóóit laat nie. Hy was net anders daai oggend. “Ons het so twee ure vergader daai Vrydag. “Ek en hy en Bolla het agterna nog in die parkeerarea gesels. “Hy het gery en wragtig teruggekom om ons te groet. Alles was net anders daai dag. “Ek en hy het 14:00 weer vlugtig bymekaargekom en toe is hy gym toe. “Ek en vrou was daarna besig om te shopping toe my foon onophoudelik begin lui. “Chester is oorlede 20 minute voordat ek by die hospitaal kon kom. Ek was stukkend.” “Chester was wel 49, maar hy was baie fiks en het nog gereeld die jong manne ’n ding of twee gewys. Ek was so geskok. “Ons moes toe die nuus aan die spelers breek. “Hulle was baie na aan Chester en andersom – dit was ’n dag vol hartseer.” Herschel Jantjies en Kurt-Lee Arendse is deesdae die poster boys van die UWK en Langenhoven kon nie uitgepraat raak oor dié duo nie. “Herschel is ’n toekomstige kaptein. Hy het definitief leierseienskappe terwyl Kurt-Lee onlangs een van die sprekers op ons awards evening was. “Ons is verskriklik trots op hulle. Hulle is goeie ambassadeurs vir UWK.” Langenhoven het groot planne vir rugby by die universiteit. “Ons het vanjaar ’n nagmerrie in die Varsity Cup beleef, maar ons doel vir 2020 is om onder die topvyf te eindig. “Ons het baie talent. Ons het vanjaar vir die eerste keer in die WP se Superliga in die topvyf geëindig. “Ek was die hoofafrigter in die liga terwyl Chester die planne in plek gesit het vir die Varsity­beker. “Hy het egter deurlopend ’n oog oor dinge gehou. “Ons wil volgende jaar ons veldtog rondom dissipline, moed en respek bou.” Langenhoven verwys na die voormalige All Black Murray Mexted, Jerome Paarwater en Williams as mentors en voeg by dat dissipline by hom nie onderhandelbaar is nie. “Ek is Mandla Gagayi (die UWK se direkteur van sport) ewig dankbaar vir die geleentheid en die vertroue wat hy in my gestel het en ek glo ek kan rugby by UWK na die volgende vlak vat.” In sy speeldae by die rugbyklub Hands and Heart het hy as ’n flank en slot uitgeblink voordat hy as afrigter vier titels met hulle gewen het. Hy het ook Brackenfell en Kuilsrivier met sukses afgerig en hoop om nou dieselfde met die UWK te doen.