TERWYL Graeme Smith regmaak om sy posisie as Krieket Suid-Afrika (KSA) se nuwe direkteur van krieket in te neem, wil dit voorkom asof daar meer vrae as antwoorde is. Jacques Faul, die KSA se waarnemende uitvoerende hoof, het gister bevestig dat Smith die pos vir drie maande aanvaar het. Smith het na bewering sy eie reëls neergelê voordat hy dié tydelike kontrak onderteken het. Voorgee Smith wil sy verpligtinge as kommentator vir die Indiese Premierliga, wat ná afloop van die Suid-Afrikaanse seisoen begin, eers nakom. Die vraag is of Smith rêrig so committed is soos hy wou voorgee om die sportsoort nuwe impetus te gee. Watter verskil hy regtig kan maak binne die bestek van drie maande, bly dus die groot vraag. Met Engeland wat dié week met sy toer in Suid-Afrika begin, is Smith veronderstel om Enoch Nkwe, die Proteas se spandirekteur (afrigter), by te staan. Ashwell Prince, voorma­lige toetskaptein van die Proteas, het Smith se aanstelling op Twitter bevraagteken. “As dit waar is, het die spandirekteur (Nkwe) nou ’n direkteur nodig om hom rigting te gee? Nou wie neem verantwoordelikheid? (So where does the buck stop?) Baie interessante tye wat voorlê,” twiet hy. Smith se kontraktuele verpligtinge in die IPL begin in Maart wanneer dié T20-toernooi tradisioneel op dreef kom. Dit beteken dat Smith effektief tot die einde van die huidige SA krieketseisoen as direkteur sal werk. Faul sê hy is bly Smith het die aanbod aanvaar. “Hy is ’n natuurlike leier en sy kennis van die spel is aan niemand ondergeskik nie. Om hom aan boord te hê om te help met die bestuur van beroepskrieket, sowel as ons toevoer van toekomstige spelers, is ’n reusehupstoot,” meen Faul. Smith sê in ’n verklaring hy’s nog passievol oor SA krieket en hy sien uit daarna om in die nuwe pos te begin.