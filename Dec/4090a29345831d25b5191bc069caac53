ROBERTSON. – Vir ’n groep laities sou dit die Krismis van hulle lewe gewees het oor hulle byna met miljoene rande sou wegkom. Dit kom nadat ’n sekere sekuriteitsmaatskappy Dinsdag laatmiddag glo vergeet het om die deur van ’n ATM langs ’n bekende winkel in die dorp te sluit nadat hulle geld gelaai het. Dawid Jumbo, ’n voormalige reservis, vertel hy het gehoor die ATM se deur staan effens oop. “Ek het toe self gaan ondersoek instel en tot my verbasing was dit wel die geval,” sê Jumbo grootoog. Volgens hom het hy verneem die laities, wat aan die deur se handle getrek en ontdek het dit is nooit gesluit nie, het groot planne beraam om die ATM leeg te dra. Hulle het net gewag totdat die krag daardie aand sou afslaan. “Ek het die situasie gemonitor en gesien hoe die klonge nog elke oomblik by daai deur waghou,” vertel Jumbo. Toe dit donker word, sê die oud-reservis, het hy nader gestaan en gesien hoe die laities by die ATM begin saamdrom. “Ek het geweet hulle wag dat die krag moet afslaan, dan gaan hulle die groot slag van hulle lewe slaan,” vertel hy. Volgens Jumbo het hy net ’n paar minute voordat die dorp se load shedding sou begin, die betrokke sekuriteitsmaatskappy gebel. Die securities was vinnig op hulle pos. Jumbo sê die klonge het hulle toe uit die kol gemaak en die deur is weer gesluit. Jumbo meen hy is vandag ’n held, maar nie eens die betrokke bank of die sekuriteitsmaatskappy het hom ’n klop op die skouer gegee nie.