DIE seun van ’n bekende pastoor in Elsiesrivier is op sy verjaarsdag Dinsdagaand in Elsiesrivier koelbloedig doodgeskiet. Wayde Klein (20) was besig om sy verjaardag te vier toe hy deur ’n dwaalkoeël getref is. Die voorval het omstreeks 21:00 by Muldersdrift Court in Clarke Estate gebeur toe ’n shoot-out tussen die gangs en die cops uitgebreek het. Hy was blykbaar buite op die trappe toe hy in die kruisvuur beland het. Hy is in sy mond getref en die koeël het in sy skedel vasgesit. Hy het later in die hospitaal afgesterf. Inwoners is erg omgekrap oor die ambulans eers amper ’n uur ná die skietvoorval op die toneel opgedaag het. Volgens kapt. FC van Wyk, ’n polisiewoordvoerder, is twee sake van poging tot moord en ’n moordsaak geopen. Die Onafhanklike Polisie-ondersoekdirektoraat (Opod) ondersoek die voorval. In nog ’n skietvoorval is ’n skarrelaar ook Dinsdag vroegoggend koelbloedig doodgeskiet. Toneel Die 37-jarige man wat bekend is vir scrap bymekaar maak, is net ná middernag in Date Palm-straat vol lood gepomp. Hy het in die pad geloop toe twee mans hom nader en op hom skiet. Hy is op die toneel dood. In Grassy Park is ’n 54-jarige man Dinsdagaand net voor middernag in sy bed koelbloedig doodgeskiet. Die voorval het in 14de Laan, Eagle Park, gebeur. ’n Groep mans het glo by sy huis ingekom en hom vol gate geskiet in sy bed. In nog ’n voorval is ’n man gistermiddag in Norwood­straat, Leonsdale, vol gate geskiet in sy motor. Hy het in sy grys Volkswagen Polo gesit toe daar op hom losgebrand is. Volgens Mihlali Majikela, polisiewoordvoerder, word die omstandighede rondom die moorde nog ondersoek. Niemand is nog gearresteer nie en verskeie moordsake is geopen.