DIE wiele van justice draai. Dalk stadig, maar hulle draai... Remona Davids van Elsiesrivier was op 26 Januarie 2011 maar net 28 toe sy by die Elsies­rivier Daghospitaal se kraamafdeling gesterf het nadat die verpleegpersoneel na bewering traag was om haar te help. ’n Hoogswanger Remona moes op daardie noodlottige dag twee ure lank wag op ’n ambulans. Bloed het al by haar neus uitgestroom. Haar man, Isaac (toe 49), moes toe ’n kar huur om sy vrou na die daghospitaal te vervoer. Daar gekom, het Isaac destyds vertel, het die nurses gesê Remona het nie groot genoeg ontsluit nie en hulle het haar huis toe gepos. Remona het toe net daar by die kraamsaal se deur gecollapse. Sy en haar ongebore dogtertjie het daar gesterf. ’n Jaar later het Isaac ook gesterf en sy drie seuns wees agtergelaat. Die kinders was destyds maar net 10, 3 en 2 jaar oud. Nou het dit egter aan die lig gekom daar is destyds al bevind daar was nalatigheid aan die kant van die personeel. Nalatigheid wat glo nooit met Remona se naas­bestaandes bespreek is nie. Rodney Lentit, LP van die destydse Onafhanklike Demokrate (OD), was só ongelukkig oor die voorval dat hy dit sy missie gemaak het om die drie kinders te probeer opspoor. “Hier gaan dit nie vir my oor politiek nie. Dit het lank gevat en ek het gesukkel om ál die inligting in die hande te kry. “Die feit van die saak is – daar was nalatigheid aan die kant van ’n dokter en ’n verpleegster. “Nalatigheid wat hierdie kinders in staat kan stel om die Wes-Kaapse departement te sue vir die sterfte van hulle ma,” het Lentit laat hoor. Son op Sondag het die betrokke dokument gesien waarin die destydse LUR vir gesondheid, Theuns Botha, op ’n vraag van Lentit in die Wes-Kaapse wetgewer dié nalatigheid erken het. Volgens Botha se antwoord, gedateer 20 April 2012, was daar die dag van Remona se sterfte nie ’n hemoglobienmeter beskikbaar om Remona se hemoglobienvlakke in haar bloed te toets nie. Kort ná hierdie erkenning, sê Botha, het die fasiliteitshoof by die Elsiesrivier Daghospitaal ’n hemoglobienmeter vir die eksklusiewe gebruik van die kraamafdeling aangekoop. In sy antwoord brei Botha ook uit oor die dissiplinêre stappe wat teen die betrokke dokter en verpleegster gedoen is. Vir die afgelope ag jaar maak Evol Saayman haar broerskinders Lorenzo, Lucio en Luciano net met die grootste van liefde groot. Hierdie kinders van Isaac en Remona is tans 18, 12 en 11 jaar oud. Saayman het in trane uitgebars toe Son op Sondag haar meedeel dat daar destyds bevind is nalatigheid het ’n rol gespeel in haar skoonsuster se dood. “Hierdie krap ou wonde oop,” het sy gesê terwyl die trane oor haar wange gestroom het. “Net die anderdag het ek by die venster uitgestaar en gewonder hoekom daar ná ál die jare niks antwoorde was oor wat met Remona en haar baba gebeur het nie. “Hierdie kinders se familielewe is onder hulle voete weggeruk. Hulle het ’n ma en suster verloor. “My broer, Sakkie, was so plat­geslaan ná haar dood, hy’s elke dag na Remona se graf toe. Hy kon net nie oor haar dood kom nie. “Toe Sakkie óók sterf, was hulle oudste seun só getraumatiseer met die verlies van beide sy ouers dat hy in dwelms verval het. “Vir Remona was haar kinders haar alles en sy het nêrens gegaan sonder hulle nie.” Lucio (12) is vandag ’n skaam tiener wat net geknik het toe hy gevra is of hy nog sy mammie onthou. Sy jonger boetie, Luciano (11), het egter gretig gesê dat hy beslis nog sy ma onthou. “Ek onthou haar, ja. “Sy het altyd die lekkerste kos gemaak.” ’n Wes-Kaapse gesondheidswoordvoerder, Mark van der Heever, sê die verslag oor Remona se geval is akkuraat. “Ek kan die akkuraatheid van die inhoud van die verslag bevestig. “Geen herondersoek van die bewyse kan egter ná sewe jaar verdere lig op die voorval werp nie. “Komplikasies tydens swangerskap kan vroeg opgespoor word deur gereelde besoeke aan ’n plaaslike kliniek, maar dis eerlikwaar onmoontlik om te sê of enige ander management ’n minder tragiese uitkoms sou gehad het,” meen hy.