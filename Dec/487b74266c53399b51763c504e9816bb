WASEEM Isaacs se doelvernuf het wéér sy Stellenbosch-span se bas gered. Isaacs se vyfde doel in dié seisoen se Premiersokkerliga (PSL) het verseker dat Stellies met ’n goeie punt teen SuperSport United na die Kaap terugkeer. Dis nadat dié spanne Saterdag in die Lucas Moripe-stadion met 1-1 gelykop gespeel het. Maar soos gewoonlik het die Kaapse besoekers die lewe vir hulleself moeilik gemaak. Dis toe hulle United se Kuda­kwashe Mahachi toegelaat het om eerste bloed te trek. Stellies se Boy de Jong kon ook veel beter gedoen het om die bal uit die doelhok te hou. Die tafel is toe gedek vir Isaacs, wat nie ’n tweede in­vitation nodig gehad het nie. Sy low drive het SuperSport se doelwagter, Ronwen Wil­liams, geen kans gegee om te verhinder dat hy sake gelykop maak nie. Maar dié uitslag los Stellies steeds in die relegasiemoeras. Die ligpunt is egter dat die puntelys baie beknop is en ’n sege of twee sal Steve Barker, afrigter, en sy troepe op die puntelys bevorder. Isaacs meen hulle karakter en veggees is van hulle sterk punte. Hy sê: “Ons het teen Arrows ook bewys ons speel tot die eindfluitjie en dis verblydend. “Dis ’n goeie punt, want SuperSport is onder die topdrie.” Isaacs, wat vanjaar sy debuut in die PSL maak, sê hy is verlig dat hy die nette laat raas het. Die voormalige Vasco da Gama-speler sê.“Ek het in ons vorige vier wedstryde nie ’n goal gescore nie en die druk was ’n bietjie op my. “Dis mos ’n striker se job om goals te score. Dis wat van my verwag word.” Sake word beslis nie makliker vir Stellies nie. Sy volgende wedstryd is in die Cape Town Stadium teen die kampioen, Mamelodi Sundowns.