Liewe Antie Mona NADAT ek en my ou uit­mekaar is, kon ek nie cope nie. Ek het selfs probeer om selfmoord te pleeg, maar ek het oorleef. Toe besluit ek om ’n bietjie weg te gaan. Ek het ’n ou ontmoet, maar ná drie maande het ek uitgevind hy het ’n meisie en ’n kind. Ek het hom daaroor uitgevra. Toe sê hy vir my dis sy niggie en dit is haar kind. Maar ná ’n week toe praat hy finally die waarheid en erken dat dit sy meisie en hulle kind is. Ek het hom gevra om my uit te los, maar hy het gevra of ons vriende kan wees. Maar, Antie, sodra ek saam met ’n vriend is, is hy jaloers. Hy bly sê ek is syne. Gee vir my raad, asseblief? – Teleurgestelde Girl, WhatsApp Liefie, geen maar géén jong is ooit die moeite werd om jou lewe voor te neem nie. Never, ever! Ongelukkig gaan ontmoet jy toe nog ’n loser, wat jou ’n rat voor die oë wou draai. Gelukkig vir jou het jy die waarheid uitgevind voordat jy van dié jong pregnant was. Maar nou sit jy met ’n situasie waar die laspos jou nie wil uitlos nie. Jy het die reg om aan te beweeg met jou lewe en uit te hang saam met wie jy wil. Jy is nie iets wat hy by Sportscene op rekening gekoop het nie, so jy behoort nie aan hom nie. As hy nie wil ophou om lastig te wees nie, of jou begin dreig, het jy die volste reg om ’n beskermingsbevel teen hom uit te haal. Vra hom sommer ook of jy sy meisie van sy dinge moet vertel. Daarna blok jy hom en verbreek alle kontak met hom. Dit gaan jou niks in die sak bring om vriende te bly met so ’n liegbek loser nie. Liewe Antie Mona VANDAG wil ek die volgende onder die aandag van die land se jong dames bring: Hou op om getroude mense en life partners se lewe op te mors. Julle gaan aan soos mense wat van die dood gehoor het. Soms weet hule nie eens die man het iemand nie, maar wanneer hulle uitvind, word die getroude vrou of partner die slegste gesê. Ha-a, kry end! As jy nie ’n ou se profile pic kan wees as julle date nie, dan moet jy weet daar’s fout. As jy nie saam hom kan huis toe gaan nie, dan moet jy weet daar is ’n slang in die gras. Hoe de hel spring jy nog in ’n bed en slaap saam met die man en jy weet niks van hom nie? Nee, man, kry eers sy info. Jy weet nie eens wat sy MIV-status is nie. Antie, dis nou festive. Maart het die helfte weer vleeslike griep. Ai, shame, die manne is net so to be blamed. Gaan spoil jou vrou en die kinders. Hulle gaan dit meer waardeer. En jou bonus... Meneer, sit dit in ’n spaarrekening as jy nie weet wat om daarmee te maak nie. Julle is so dom. Julle koop mos ciders en sterk drank vir ’n stukkie. Lol! In die nuwe jaar is jy broke en het jy niks. Dan smile daai girl en vat saam met ’n ander target selfies. Asseblief, mans en vroue, ruk julle reg. Hou op cheap wees en gaan soek vir jou werk. Jy weet nie eens of daardie man se vrou en kinders by die huis honger is nie. Dan wil julle nog by Antie kom raad vra? Skaam julle! Julle is geleer om nie egbreuk te pleeg nie, maar steeds gaan julle voort om julle ouers in die oë te steek. Elke hond kry sy dag, en varke kry ’n langnaweek. –Gatvol, WhatsApp Preach, vrou, preach! Met die festive op hande glo Antie dit is sommer bitter belangrik dat almal wat gedink het hulle groot tyd vir jol het aangebreek, moet jou brief lees. Veels te dikwels fokus jollers – mans en vroue – op die nice times wat hulle hulle lyf wil gee. Sulke tye consider hulle niemand anders nie. Mense kry seer en herstel swaar van sulke teleurstellings. Nooit, maar nooit, het daar al ooit iets goeds in jol geskuil nie.