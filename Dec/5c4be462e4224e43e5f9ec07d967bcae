DIE optrede van die cops by die Villiersdorp Polisiestasie is weer in die kollig. Dis nadat nog twee mans hospitaal toe geslaan is. Klaas Williams (23) en Frederico Fritz (28) beweer die cops en twee sekuriteitswagte het hulle Vrydag dik getimmer. Williams is Saterdag uit die Caledon Hospitaal ontslaan en Fritz eers Maandagmiddag. Volgens Fritz het hy gekeer toe Williams en ’n vriend in Viljoenstraat ba­klei het. Fritz sê: “Ons het van die werk af gekom toe dit gebeur het. “Twee sekuriteitswagte het ons in die straat voorgekeer ná die bakleiery. “Een het ’n sambok gehad en die ander een ’n baton. “Ek het gesê hulle moet ons los, want ons is op pad huis toe en die bakleiery is klaar. “Hulle het ons met die sambok en baton begin slaan. “Ek het ’n klip opgetel om een van die wagte te gooi. “In die proses het ek die ruit van hulle bakkie uit gegooi. Hulle het ons aangehou en die polisie gebel. “Vyf cops het opgedaag en hulle het ons ook begin aanrand voor die sekuriteitswagte. “Daarna het hulle ons in die vên gelaai en verder agter die polisiestasie gaan aanrand. “Hulle het ons geskop en getrap. “Hulle het ons flou geslaan en dan nat gespuit tot ons wakker is. “ ’n Vriend het ons gered en by die polisiestasie in geneem. “Hulle het toe die ambulans gebel. “Ek het bloed gepie en my vriend se lip en gesig is stukkend geslaan.” Volgens Fritz het een van die cops hom buite die ambulans by die hospitaal geklap oor hy gekla het oor die aanranding. Dit is na bewering nie die eerste keer dat die cops van Villiersdorp mense aanrand nie. Vroeër vanjaar het Son berig dat ’n paar mans van Worcester voor ’n winkelsentrum in Villiersdorp aangerand is. Mihlali Majikela, ’n polisiewoordvoerder, sê die onafhanklike polisie-ondersoekdirektoraat (Opod) ondersoek ’n saak van aanranding.