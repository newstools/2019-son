GENOEG is genoeg! Dít is die duidelike boodskap aan Krieket Suid-Afrika (KSA) van die land se krieketspelers. Die spelers dreig nou al om te staak. Die Suid-Afrikaanse Krieketspelersvereniging (Saca) gaan môre op ’n vergadering besluit of hy sal voortgaan om teen KSA op te tree. Die spelers is nou siek en sat vir KSA se gesloer om die kwessie van hulle kommersiële regte op te los. Saca se CEO, Tony Irish, sê in ’n sterk bewoorde verklaring die spelers dreig om te staak. Die spelers is omgekrap omdat hulle name en beeldmateriaal van hulle sonder hulle toestemming in ’n “fantasy league” met betrekking tot die Mzansi Superliga gebruik word. Volgens Saca is die gebruik van die beeldmateriaal onwettig. Die liggaam sê dit kan selfs ’n oortreding van KSA se eie beleid teen korrupsie wees. Dít volg nadat Saca reeds regstappe gedoen het oor uitstaande geld in verband met die uitsaairegte van Mzansi Superliga-wedstryde verlede jaar. In nog ’n verwikkeling het een van KSA se onafhanklike direkteure, prof. Shirley Zinn, haar bedanking Maandag ingedien. Dit volg kort op die hakke van KSA se beleerde CEO, Thabang Moroe, se omstrede besluit om die akkreditasie van vyf joernaliste op te skort. Moroe is later deur KSA se uitvoerende bestuur opdrag gegee om sy besluit te herroep en om die joernaliste om verskoning te vra. Zinn het intussen ’n verklaring in ’n e-pos uitgereik. Sy sê: “Die rede vir my bedanking hou verband daarmee dat die beginsels van korporatiewe bestuur nie toegepas word nie.” Intussen het Norman Arendse, voormalige president van KSA, ’n beroep op die huidige bestuur gedoen om te bedank. Arendse sê die lede moet bedank “en hulle moet dit so gou moontlik doen. Daar moet skoongemaak word.” Arendse het vinger gewys na Moroe en KSA se president, Chris Nenzani.