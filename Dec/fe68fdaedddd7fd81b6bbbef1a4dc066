DIE ietwat koue en nat weer het baie mense gister weggehou van die Kaapse strande. Op Boxing Day is Seepunt se pool gewoonlik van vroegoggend af stampvol. Teen gister 11:00 was daar so min besoekers in dié swembad se water, jy kon hulle op jou twee hande tel. Mense het eerder onder komberse weggekruip en hulle sonsambrele en gazeboes as skuiling teen die reën gebruik. Musiek By Kampsbaai was die water baie rof. Die paar besoekers daar het ook liewer op die strand geloop as om die koue waters in te vaar. By Maiden’s Cove verder af in die pad het die musiek lekker geklop terwyl veral kinders in die pool baljaar en die ouers gebraai het. Die niggies Zia Snyders (10) en Haley Petersen (8) van Delft het dit gate uit geniet in die water, al het die wolke swaar oor die beach gehang. Nog ’n familie van Delft en Elsiesrivier het by hulle braai spot warm gebly. Hulle was glad nie gepla met die weer nie. JP Smith, mayco-lid vir veiligheid, sekuriteit en maatskaplike dienste, het gesê ten spyte van die meestal leë strande was amptenare van law enforcement gister reeds vroeg op hulle pos. Smith het gesê hy en Rich­ard Bosman, die Stad se uitvoerende direkteur van veiligheid en sekerheid, gaan eers môre die fasiliteite besoek. Teen dan sou die lekker sonskynweer na verwagting teruggekeer het Kaap toe.