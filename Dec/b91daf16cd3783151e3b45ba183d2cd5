DIE hitte in die Moederstad word vandag behoorlik opgedraai vir die Kaapstadse been van sewesrugby se Wêreldreeks. Die Blitsbokke kom vandag teen Kenia te staan in ’n Afrika derby van die beker-kwarteindronde van die jaar se toernooi in die Cape Town Stadium. Die Suid-Afrikaners bly op koers om ’n wendroogte van vier jaar hier in die Kaap te breek. Die Blitsbokke het in 2015 laas sukses in hulle tuistoernooi geproe. Die Blitsbokke het groep A van die Kaapstad-toernooi as wenners voltooi ná gister se wenne teen Amerika (21-15) en Fidji (26-14). Hulle het Vrydag in hulle openingswedstryd van die toernooi Japan met 49-0 afgestof. In albei gister se oorwinnings was die Blitsbokke ten volle waarde vir geld. Veral die manier waarop Neil Powell se span eers ’n agterstand van 0-14 teen ’n gevaarlike Fidji moes uitwis om laas jaar se wenners in die Kaap op die ou end gemaklik af te stof. Rosko Specman het egter kort voor die rustyd agter die doellyn gaan kuier om die Blitsbokke terug in die wedstryd te bring. Ná die rustyd het Seabelo Senatla, Ruhan Nel en Justin Geduld kort ná mekaar gaan druk om die wind uit die seile van Fidji te haal. Geduld het vanuit die spelskepperposisie sake dikteer terwyl Kurt-Lee Arendse met sy dartel­lopies en Sage met sy bemeestering van die afskoppe, vir Powell se krygers uitgeblink het. Maar die Blitsbokke weet hulle sal nie vandag soos in die laaste drie toernooie hier kan slaplê nie. In 2016 het Engeland die Blitsbokke in die eindstryd geklop. In 2017 en 2018 moes die Blitse met ’n derde plek tevrede wees. Intussen het die SA vroue ál drie hulle wedstryde by die Kaapstad-toernooi verloor. Hulle pak Spanje vandag in ’n uitspeelstryd vir die negende plek. Beker-kwarteindstryde: 11:18 – Suid-Afrika t Kenia; 11:40 – Frankryk t Argentinië; 12:02 – Ierland t Fidji; 12:24 – Nieu-Seeland t Skotland