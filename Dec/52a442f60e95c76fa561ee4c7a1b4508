ASHTON. – ’n Man het hier op die erg ontbinde liggaam van ’n klonkie afgekom terwyl hy besig was om vis te vang. Nou gons dit vreeslik in die klein gemeenskap dat die laitie weg­gelok, verkrag en op die spot vermoor is. Die onbekende hengelaar het aan die polisie gesê hy het Saterdag omstreeks 11:00 by die Kogmanskloofrivier visgevang toe hy ’n baie nare reuk in die neus kry. Wat ook al hy geruik het, was nie ver van hom af nie. Die hengelaar het gaan ondersoek instel. Toe ontdek hy ’n klonkie van ongeveer 11 jaar oud wat met sy kop na onder in die rivier lê. Die laitie het net ’n pienk top aangehad. Die man het die polisie onmiddellik in kennis gestel. Die gebied is daarna afgesper. Die polisie het sowat ’n maand gelede ’n missing person’s report gekry. Dit is presies dieselfde beskrywing as dié van die lykie. Die mammie wat die missing report kom doen het, het die liggaampie uitgeken. Die mammie het die liggaampie geïdentifiseer as dié van haar 11-jarige seun, Wesley Schoombie van Olienstraat. Sy het op die toneel in trane uitgebars. Die mammie moes kalmeer word. Die polisie se forensiese eenheid het die klonkie se liggaam verwyder. AO Sylvester Joseph, ’n polisiewoordvoerder, het bevestig dat die liggaam wat gevind is, Wesley s’n is. Joseph het gesê die liggaam was erg ontbind. Die polisie doen nou ’n geregtelike nadoodse ondersoek.