ANTIE Pat het genoeg gehad van al die moorde wat met gendergeweld gepaard gaan. Dit is waarom Patricia de Lille, die minister van openbare werke, Maandag in same­werking met die Wes-Kaapse Women’s Shelter Movement ’n gholfdag aangebied het. Saamstaan Die doel hiervan was om geld in te samel om slagoffers te help. De Lille meen vroue en kinders word nou al lank genoeg deur mans mishandel en vermoor. Sy voeg by: “As ’n land moet ons saamstaan en iets doen om hierdie euwel uit ons gemeenskap te verdryf. “Daar is soveel nie­regeringsorganisasies wat belangrike werk doen om hierdie plaag aan te vat, maar hulle sukkel met die re­sources om hulle werk effektief te doen. “Al sukkel hierdie organisasies finan­sieel, dien hulle as ’n lifeline om vroue te help deur hulle ’n veilige hawe en ’n tweede kans te gee.” De Lille is ook baie opgemaak met die Bok-kaptein, Siya Kolisi, wat ook by die gholfdag ytgestiek het. Sy bestempel Kolisi as ’n hero en ’n ambassadeur en meen mense kan maar trots wees op hom. De Lille sê: “Deurdat ons sy ondersteuning het, hoop ons dat dit ’n boodskap aan alle mans sal stuur. “Dis om ons vroue op te hef en te ondersteun en ons land weer veilig te maak vir ons moeders en susters. “Ek glo dis sterk mans wat die leiding moet neem om iets te doen teen geslags­geweld. “Ons moet seuns van jongs af leer om vroue te respekteer en dat hulle mekaar se gelyke is. “Jong seuns word gereeld gepamperlang. Sekere gedrag word toegelaat juis oor hulle seuns is.” Lucinda Evans, ’n aktivis vir vroueregte en die eienaar van die Philisa Abafazi Bethu shelter, is ook ’n lid van die shelter-netwerk. Evans sê hulle is baie dankbaar vir De Lille se bydrae in die stryd teen gender­geweld. Sy sê: “Die geld wat aan die shelters gegee gaan word, gaan waardeer word, want die shelters sukkel. Ons sukkel. Almal sukkel. “Terwyl mense regmaak om vakansie te gaan hou, hardloop ons teen 200% om die shelters aan die gang te hou. “Die donation wat antie Patty en haar vriende gegee het, gaan baie help.”