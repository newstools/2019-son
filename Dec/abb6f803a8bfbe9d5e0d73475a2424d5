DIE Valke het toegesak op 'n man van Kuilsrivier wat na bewering deel is van 'n terreur-komplot. Randall Esau (46) het Vrydag in die Blue Downs-landdroshof verskyn op klagte van die besit van plofstof, 'n onwettige vuurwapen en ammunisie. Hy is vrygelaat op borgtog van R1 000 en verskyn weer op 27 Maart in die hof. Die polisie het inligting ontvang oor vuurwapens en het 'n lasbrief bekom om Donderdag 'n winkel in Voortrekkerweg in Kuilsrivier te deursoek. Die polisie het 'n sak binne die winkel deusoek en drie handgranate en 'n vuurwapen met 8 rondes daarin gevind. Esau is na bewering deel van die Nasionale Christelike Weerstandsbeweging wat hulself die Crusaders noem. Sy arrestasie volg op di√© van Harry Knoesen, selferkende leier van die NCWB, wat laasweek op soortgelyke klagte by sy huis in Mpumalanga gearresteer is. Riana Heymans (54) van Kliprivier in Johannesburg, Eric Abrams (55) en Errol Abrams (49) is ook daarna gearresteer en het Maandag saam met Knoesen in die Middelburg-landdroshof verskyn. Hulle sal tot hul volgende hofverskyning op 12 Januarie 2020 in aanhouding bly. Die arrestasies is deel van 'n tweejaar lange ondersoek na die beweerde terreur-komplot om nasionale sleutelpunte asook malls en informele nedersettings te teiken. Knoesen (60) is 'n voormalige lid van die weermag en 'n afgetrede pastoor.