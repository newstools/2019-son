DIT is een van die Oos-Kaap se ou, bekende sokkerspanne, Bush Bucks FC, wat vanjaar boaan die Tweede Liga-punteleer eindig. Die eerste helfte van die liga behoort aan Bucks nadat hulle Bisho Stars Woensdag met 2-1 kafgedraf het. Dié uitslag sit Bucks twee punte voor Spear of the Nation ná 12 wedstryde. Al sal die liga eers volgende jaar sy halfpadmerk bereik, lyk Bucks reeds goed op dreef na die titel. Dis net Bucks en Spears wat sover nog nie ’n wedstryd verloor het nie. Matta Milan en Birmingham City is nie ver agter nie, maar as Bucks en Spears nie ’n wedstryd verloor nie, gaan dit net ál hoe moeiliker word om die top-twee te vang. Die Baaise spanne bly sukkel, met PE Stars wat weer teen Spears met 1-1 gelykop gespeel het, en so na die sewende plak val. Peace Makers het ook gelykop gespeel met hulle bure Sibanye en is nou agste. Al het Highbury ’n oorwinning met 3-0 oor Yaka United behaal, is hy steeds te ver agter – in die 10de plek – om ’n impak te maak op die liga. Sibanye bly ook steeds die enigste span sonder ’n oorwinning dié seisoen. Hy sal hoop dat 2020 vir hom ’n beter jaar gaan wees, anders is relegasie ’n realiteit. Alle spanne sal egter nou ’n blaaskans vat tot 10 Januarie, wanneer die liga-aksie weer sal afskop. Tweede liga uitslae: Highbury 3, Yaka United 0; Amavarara 1, Bizana Pondo Chiefs 1; PE Stars 1, Spears 1; Bush Pirates 1, Birmingham 2; Mthatha Bucks 2, SUBS 1; Peace Makers 1, Sibanye 1; Bush Bucks 2, Bisho Stars 1.