DIE polisie in die Baai waarsku inwoners dat hulle die begin van 2020 in die polisieselle gaan deurbring as hulle hulle gaan wangedra of enige wette tydens Nuwejaarsvieringe verontagsaam. Kol. Priscilla Naidu, ’n polisiewoordvoerder, sê van 27 Desember tot gister is 48 mense in die Motherwell- en Mountweg-polisiëringsgebied in hegtenis geneem vir dronkbestuur. Nog 15 wat hulle luck getry het, is in hegtenis geneem op dwelmverwante sake. Volgens Naidu is daar in afsonderlike voorvalle beslag gelê op ’n .38-rewolwer, ’n gaswapen en ’n tuisgemaakte vuurwapen. Sy sê Sondag 01:30 het die eenheid teen bendes inligting opgevolg oor ’n verdagte man wat ’n vuurwapen naby ’n karavaan by ’n resort in Marine-rylaan in Somerstrand weggesteek het. Die polisie het die perseel deursoek en op ’n Rossi .38-rewolwer en ammunisie afgekom. Die wapen was onder ’n tent langs die karavaan versteek. Die reeksnommer was afgevyl. ’n Ondersoekdossier is aangelê. Volgens Naidu is vier verdagtes in hegtenis geneem ná ’n beweerde gewapende rooftog Sondag by ’n barber shop in WM Maku-straat, Ikamvelihle. Luidens polisie-inligting het die klaer net ná 18:00 by die polisiestasie aangedoen en gesê vier onbekende mans het hom by sy sakeonderneming beroof. Een van die mans was gewapen. Hulle het aangedring op kontant. Die booswigte het ook drie selfone gesteel. Volgens Naidu het cops van Ikamvelihle die area gepatrolleer op soek na die verdagtes. Hulle is opgespoor in ’n shack in die Ramaphosa-omgewing. Die klaer het hulle positief uitgeken. Daar is op ’n gas­pistool en die drie selfone beslag gelê. Die verdagtes verskyn binnekort in die landdroshof. In ’n ander voorval Sondag het lede van die polisie se honde-eenheid in die Baai gereageer op ’n klagte by ’n vulstasie naby Hobie­strand­ in Somerstrand. Drie mans het na bewering klante in die winkel lastig geval en items op die rakke beskadig. Die drie vandale het hierna afgesit beach toe waar hulle ander mense ook getreiter en op hulle begin vloek het. Lede van die honde-eenheid, in samewerking met die Humewood cops, het dié booswigte opgespoor. Die verdagtes het ook op die cops gevloek en hulle teëgesit tydens inhegtenisneming. Naidu sê die drie verdagtes – 24, 27 en 34 jaar oud – word aangehou op klagte van die aanranding van ’n geregsdienaar, verset teen inhegtenisneming, crimen injuria, dronkenskap, openbare onsedelikheid en opsetlike saakbeskadiging. Die verdagtes het gister in die Baaise landdroshof verskyn.