SILVER Spurs het Sondag op die Downberg-sportveld teen Hanover Park vermag wat min spanne hier kan doen. Hy het die gevaarlike Brasse vanni Park se voor­tande met 1-0 getrek. Dit was die veteraan Ashley Sass wat op sy stukke was en die wendoel in die tweede helfte aangeteken het om Spurs se voorsprong boaan die punteleer te vergroot. Dit was ná goeie ondersteuning en aangeewerk deur die ervare Cheslyn Visagie­. Spurs het mos ’n neiging dat hy elke seisoen vuur en vlam en vinnig uit die wegspringblokke is, net om in die tweede ronde uit te sak. Maar Spurs se bestuurder, Abdul Tajoodien, is vasbeslote dat hulle dié seisoen genoeg murg in hulle pype het om ál die pad te gaan. “O, ja! Ons sal definitief die pyp kan rook,” het Tajoodien ná die wedstryd gesê. Ervare “Om die waarheid te sê, ons het ons goed voorberei vir vanjaar se veldtog. “Ons oefen byvoorbeeld drie aande in die week. Ons het ook ’n lekker groep van ervare en jong spelers. So, ons mix is reg. “Ek dink ons rotasiebeleid werk ook lekker in die groep en die spelers weet waarmee ons besig is,” het Tajoodien bygevoeg. Ná ses wedstryde geniet Spurs (15 punte) tans ’n voorsprong van twee punte oor die tweede geplaaste Crystal Palace (13). Cape Town City (11) voltooi die topdrie terwyl Rieduwaan Anthony (eienaar) se Hanover Park (9) tot sesde afgesak het. Spurs kan sy voorsprong boaan die punteleer vergroot­ wanneer hy Goal­ 50 United Vrydag 19:30 op Hickory Road­ verwelkom. Kuikenmoord – in die guns van Spurs – word reeds in dié game verwag.