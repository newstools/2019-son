ADAM Wicomb van Oudtshoorn, alombekend as Meester Ampie en die oudste van die Wicomb-familie, het sy 99ste verjaardag gevier. Hy het dit op Vrydag 20 Desember saam met sy kinders, klein- en agterkleinkinders, ander familielede en vriende gevier. Hy geniet steeds goeie gesondheid. Meester Ampie het in 1981 ná ’n loopbaan van 37 jaar in die onderwys uitgetree. Hy is ’n boorling van Matjiesrivier en was een van die eerste leerders van die Hoërskool Môrester in Oudtshoorn. Hy het sy onderwysloopbaan in Ladismith begin en was van 1967 tot sy uittrede in 1981 hoof van die UCC Primêre Skool Vlakteplaas. Vier van sy eerste leerders wat destyds op Hottomskloof buite Oudtshoorn by hom in die skool was, het ook die partytjie bygewoon. Bedank Hulle is Florence de Laan (87), Appollis Gertzen (81), Sarah Kock (80) en Nellie Leonards (74). Gertzen het vertel hulle moes self die kweperlatte sny waarmee hulle by Meester Ampie pak gekry het. Hy het hom bedank vir die opvoeding wat hy hulle gegee het en dat hy hulle geleer het om ander te re­spekteer.