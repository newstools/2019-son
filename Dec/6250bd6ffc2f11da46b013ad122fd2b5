ATLANTIS. – ’n 27-jarige sekerheidswag wat teregstaan op twee klagte van verkragting, ’n klag van poging tot verkragting, twee ontvoerklagte, twee klagte van gewapende roof met verswarende omstandighede en twee aanrandingsklagte het onlangs weer in die hof gedraai. Die saak is in April voorlopig van die rol geskrap omdat daar nie ’n tolk beskikbaar was nie. Die twee slagoffers het destyds behoorlik gal gebraak en gesê hulle moes elke dag in die vermeende verkragter se gesig vaskyk omdat hulle naby mekaar woon. Die verdagte, wat volgens ’n bron positief met die voorvalle verbind word, het sy beweerde dade glo in Junie 2018 gepleeg. Die bewering is dat hy vroulike sekerheidswagte geteiken en verkrag het terwyl hulle nagskof gewerk het. In die eerste voorval, op 26 Junie 2018, is ’n vroulike wag net ná 02:00 op ’n fabriek se perseel oorval terwyl sy vroegoggend patrollie gaan doen het. Die bewering is dat haar hande en voete met die slagoffer se skoenveters vasgebind is. Hy het haar na bewering daarna verkrag. Die saak is vir ’n moontlike pleitooreenkoms tot 11 Februarie 2020 uitgestel.