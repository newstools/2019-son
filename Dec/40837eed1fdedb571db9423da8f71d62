DIT gaan die All Blacks ’n klein fortuin kos om Scarlets se hoofafrigter, Brad Mooar, as die voormalige wêreldkam­pioen se hulpafrigter aan te stel. WalesOnline en RugbyPass berig Scarlets het reeds vrede gemaak daarmee dat Mooar ’n terugkeer na sy geboorteland sal maak, maar nie sonder dat dié Walliese klub daarop gaan in-cash nie. Scarlets soek na bewering £200 000 (sowat R3,8 miljoen) van die Nieu-Seelandse Rugbyunie (NZRU) om Mooar se dienste te bekom. Mooar (45), ’n voormalige hulpafrigter van die Crusaders en Southern Kings, het aan die einde van die Superrugby-kompetisie vanjaar die skuif na Wallis gemaak vir sy eerste job as hoofafrigter. Mooar het tot dusver uit­stekende werk as Scarlets se nuwe coach gedoen deur 7 uit 10 wedstryde te wen. Stories As Mooar besluit om die Scarlets te verlaat, sal dit heel waarskynlik eers aan die einde van die Europese rugby­seisoen wees. Scarlets speel tans in die Pro14- en European Cham­pions Cup-kompetisie. Daar loop egter ook stories dat Mooar dalk vroeër na Nieu-Seeland kan terugkeer. Glenn Delaney, ’n landgenoot en Mooar se hulpafrigter by Scarlets, word reeds geoormerk om by hom oor te neem as hy vroeg moet waai. Intussen loop die NZRU steeds deur onder kenners se kritiek oor die hele aanstellingsproses van Foster as die nuwe hoofafrigter. Luidens ’n rubriek op RugbyPass sou die NZRU baie tydmors gespaar het as hy al voor die World Cup in Japan bevestig het dat Foster die job gaan kry. Voorgee Daar heers nou ’n gevoel in Kiwi-land dat Scott Robertson, die suksesvolle Crusader-afrigter, vir ’n pop gevat is en dat die interview-proses net voorgee was, want Foster sou altyd die pos kry.