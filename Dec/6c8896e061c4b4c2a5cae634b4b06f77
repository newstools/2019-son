DIE Tshwane-stadsraad het verskeie paaie in Centurion en Mamelodi in Pretoria onveilig verklaar weens vloede. Nooddienswerkers het Maandag omtrent hul hande vol gehad. Charles Mabaso, woordvoerder van Tshwane Mediese Nooddienste, het vroeër aan News24 gesê die gaste en personeel by die Centurion Lake Hotel is veilig en is na die boonste vloere van die gebou geskuif. Hy het later bevestig dat hulle ontruim is nadat die parkeer- en ontvangsarea oorstroom het. Die krieketveld SuperSport Park is ook deur swaar reën geaffekteer. Mabaso sê drie mense van 'n nabygeleë informele nedersetting is vanuit die vloede gered. "In Nellmapiusweg is twee mense gered nadat hulle in hul voertuig vasgesit het terwyl daar op Jan Smuts-laan drie kinders en twee volwassenes ook gered is," sê Mabaso. - News24  