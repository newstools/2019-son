BONNIEVALE. – Die persoonlike assistent van die Langeberg Munisipaliteit se speaker is diep in die sop oor hy ’n man na bewering lelik aangerand het. Die beweerde voorval het laas Saterdag gebeur terwyl Chris Hansen op pad was na ’n vriend se huis. Hansen is ná die voorval in die Robertson Hospitaal behandel vir kop- en rugbeserings. Hansen sê Roger Kortjé, die PA, het hom so erg opgefoeter dat hy sterretjies gesien het. “Ek het na my vriend se huis gery toe Kortjé, wat in die omgewing was, sê ek is ’n n**i,” vertel Hansen. Hy sê toe hy voor sy vriend se huis stilhou, het Kortjé uit die bloute op hom afgestorm en hom aanhoudend met die vuiste bykom sodat hy op die grond neergeploeg het. Hansen sê Kortjé het hom aanhoudend met die vuis geslaan sodat sy rug ook beseer is. Hy voeg by hy kon nie eens een hou inkry nie. Hy het toe ’n groot klip opgetel en dít is toe dat Kortjé met die vuisgeveg opgehou het. Volgens Hansen vermoed hy Kortjé het iets persoonliks teen hom. “Hy het my by ’n vorige geleentheid gedreig terwyl ons oor rugby ’n argument gehad het,” sê Hansen. Kortjé sê Hansen is mos maar altyd die onskuldige een in die verhaal. “Ek gaan eerder nie kommentaar op die issue lewer nie,” sê Kortjé. Sers. Sara Julies, polisiewoordvoerder, het die voorval bevestig. Julies sê ’n saak van aanranding word op die oomblik teen Kortjé ondersoek.