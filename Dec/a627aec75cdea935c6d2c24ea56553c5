DIE hondjie wie se been deur 'n liggaamsbouer in Bloemfontein gebreek is, herstel goed. So sê Duan Matthee, 'n inspekteur van die Dierebeskermingsvereniging (DBV) in Bloemfontein. Matthee sê Rover is steeds in baie pyn en kry medikasie na sy operasie Maandag. News24 het vroeër berig dat die 17-jarige liggaamsbouer Sondagaand die hond se been in die Bayswater-area gebreek het om sy krag te toets. "Wat ons gesien het, het ons geskok," het die Bloemfonteinse DBV op hul Facebook-blad geskryf. "Ons het die hondjie in 'n plas bloed gevind. Hy kon skaars beweeg. Ons het gesukkel om by die hond uit te kom omdat die 17-jarige ons probeer weghou het." Die bodybuilder het vir Matthee gesê hy wou sien hoe sterk hy is en het swaar metaal begin lig en 'n besemstok gebreek. "...maar dit was nie genoeg nie. Hy het toe ge-Google hoe sterk bene is en hoeveel krag nodig is om dit te breek. Hy het toe die hond geroep en om op sy been begin druk." 'n Klag van dieremishandeling word tans teen die tiener ondersoek. Die DBV het intussen vir hulp gevra om die kostes van Rover se operasies, wat meer as R8 000 gekos het, te help dek. Donasies kan gemaak word deur Bloemspca na 42646 te SMS. SMS'e kos R30.