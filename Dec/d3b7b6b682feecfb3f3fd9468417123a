ESKOM het in 2001 die prys gewen vir die Financial Times se kragmaatskappy van die jaar. Dis destyds by die Global Energy Awards in New York aan Eskom oorhandig. Fin24 berig Eskom is toe beskryf as ’n maatskappy wat “die wêreld se goedkoopste elektrisiteit” verskaf. In 2005 het die voorsitter van die Eskom-raad gesê die maatskappy doen goed weens goeie korporatiewe bestuur. Load shedding het egter in Desember 2014 begin. Maar selfs voor dit is die eens magtige kragreus bestuur deur gewetenlose diewe wat geld gemors en gesteel het. Sabotasie Pres. Cyril Ramaphosa het belowe die ligte sal aan wees oor Krismis en Nuwejaar. Hy het ook gesê Eskom se bestuur is hard aan die werk om te verseker dat alles vlot verloop, berig Fin24. Die prez het Woensdag gaan uitvind wat aangaan. Dít nadat hy ’n besoek aan Egipte kortgeknip het. Hy meen nou dis sabotasie van binne die kragreus wat plaasgevind het. Daar is nie weer genoem van die nat steenkool wat ’n probleem was nie. Maar ’n belofte is gemaak dat hulle hard sal werk om Eskom te stabiliseer. Slegs die komende dae sal kan wys of dit net weer ’n leë belofte was of ’n werklikheid.