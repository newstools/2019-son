DIE Oostelike Provinsie (OP) se jong krieket­talent het Saterdag amok gemaak in die Khaya Majola Week in Pietermaritzburg. ’n Fantastiese vierkuns van Ethan Frosler en drie belangrike vyftigtalle van die kolwers het die OP gehelp om ’n historiese oorwinning van 98 lopies oor die Westelike Provinsie (WP) in die nie-amptelike eindstryd te behaal. Frosler het met syfers van 4/26 geëindig nadat hy die vier paaltjies in opeenvolgende aflewerings geneem het. Die vierkuns het gehelp dat die OP die WP almal vir net 159 uitgeboul het. Dit was nadat die OP-span ’n goeie telling van 257/7 aangeteken het danksy vyftigtalle van die kaptein, Luke­ Beaufort, James­ Mullins en Nicholas Keevy. Met ’n uitstekende vertoning is die OP as die nie-amptelike kampioen van die Khaya Majola Week verklaar vir die eerste keer sedert OP se eerste oorwinning in 2003. Verder op dag 5 van die o. 19- interprovinsiale toernooi was daar oorwinnings vir die Sentraal-Gauteng Leeus, Vrystaat, Boland, Oostelikes, Noordwes en die Noord-Kaap. Namibië het sy enigste sukses van die week teen Grens gekry. Ook op dag 5 is die eerste van twee honderdtalle geslaan deur Ruan Terblanche (122 van 140 balle; 11 viere) toe Boland ’n reuse-oorwinning van 160 lopies oor Mpumalanga behaal het. Grens se Stuart Else het ’n onoorwonne 102* (van 132 balle; 7 viere) aangeteken in sy span se verrassende nederlaag teen Namibië. Die besoekende span het 220 aangeteken met vyf paaltjies oor.