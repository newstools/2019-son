’N HOOGTEPUNT in sy loopbaan. Só begroet Lizaad Wil­liams die aankondiging dat hy die Cape Cobras gaan lei. Die blitsbouler van Vredenburg aan die Weskus is aangewys as kaptein van die Cobras vir die meerdaagse wedstryd teen die Knights. Die Wes-Kaapse franchise kom van vandag af op Bolandpark in die Paarl teen die streekspan van die Vrystaat te staan. Opgeneem Williams neem die leisels by Pieter Malan oor. Malan is opgeneem in die SA A-span, wat van môre af teen die besoekende Engelse speel. Malan is ook opgeneem in die Proteas se toetsgroep. Williams sê hy het nie die eer verwag om die roemryke franchise te lei nie. “Dit is iets wat ek eendag vir my kinders kan sê. Ek voel werklik geëer om die Cobras, een van die grootste fran­chises in krieket se geskiedenis, te kan lei. “Dit sal great wees om die jaar met ’n oorwinning af te sluit.” Malan, Dane Paterson, Zubayr Hamza en Vernon Philander is die Cobra-spelers wat ook in die groep van 17 spelers is wat Mark Boucher (Protea-afrigter) nader getrek het. Die Cobras sal ook sonder Dane Piedt, Nandré Burger en Kyle Verreynne moet klaarkom. Dié spelers is opgeneem in die SA A-span, wat deur Ashwell Prince afgerig word. Faiek Davids, wat in Prince­ se afwesigheid waarneem, sê: “Ek sien daarna uit om die Knights in die Paarl die stryd aan te sê. “Al moet ons sonder ons gesoute spelers klaarkom, gee dit die jong spelers ’n kans om hulle kleim af te steek.” André Malan, die jonger broer van Janneman en Pieter, is die nuweling in die groep. Die groep is: Lizaad Williams (k), Qaasim Adams, David Bedingham, Tladi Bokako, Isaac Dikgale, Simon Khomari, Matthew Kleinveldt, George­ Linde, André Malan, Janneman Malan, Akhona Mnyaka, Mthiwekhaya Nabe, Jason Smith.