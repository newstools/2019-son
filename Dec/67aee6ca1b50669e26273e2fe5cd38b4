ASHTON. – Drie onskuldige meisies het ’n jaar lank met die seer van verkragting geloop. Eers verlede week het hulle by hulle ouers hieroor bos gelos. Aangevang Die meisies, van onderskeidelik vyf, sewe en ag jaar oud, is na bewering deur ’n man (55) in sy huis verkrag. Die agjarige het aan Son vertel wat die oom alles met hulle aangevang het. Die kinders se ouers is baie emosioneel en hulle en die kids kry nou berading. Een ouer sê haar kind het verlede week aan haar kom vertel van die buurman se gruweldade. Die ouers sê hulle kinders het die hele jaar baie anders opgetree. “Onse kinders wou skaars eet en was baie senuagtig en het vir omtrent alles geskrik,” vertel die ouers. Volgens die kids het hulle die dag van die voorval in die pad tou gespeel. Die buurman het hulle toe na sy huis geroep. Hulle drie het toe die huis ingegaan. Die meisiekind vertel die oom het toe gesê hulle moet na sy slaapkamer gaan. Hy het toe die deur agter hulle gesluit. Volgens hulle het hy die jongste eerste verkrag en daarna die sewejarige en toe die agjarige. Volgens die kinders moes die ander kaal staan en toekyk terwyl hy met een besig was. “Ons kinders sê hulle was baie bang en die man het hulle met die dood gedreig as hulle dit aan hulle ouers sou gaan vertel.” Volgens die kinders was daar toe ’n klop aan die deur en die man het hulle beveel om weg te kruip. Toe die man die deur oopmaak, was dit sy vrou. Die kinders het toe uit hulle wegkruipplekke gekom en kon uit die huis ontsnap. Die vrou wou nog die kinders in die huis vaskeer en hulle slae gee, maar hulle kon gelukkig wegkom. AO Sylvester Joseph, ’n polisiewoordvoerder, het die voorval bevestig. Volgens Joseph is die verdagte verlede week by sy huis in hegtenis geneem. Die verdagte het Maandag op klagte van verkragting in die plaaslike landdroshof verskyn. Die saak is uitgestel. Joseph sê die verdagte bly in hegtenis tot sy volgende hofverskyning op Woensdag 4 Desember.