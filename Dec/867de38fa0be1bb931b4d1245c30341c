’N SKITTERENDE onoorwonne beurt van 97 (55 balle, 9x4 en 4x6) deur die Engelsman Alex Hales het Woensdag die Durban Heat in staat gestel om die Paarl Rocks met 6 paaltjies op Boland Park in die Paarl te klop. Verbroude vangkanse deur die Rocks het egter die Paarliete lelik gekniehalter. Die Heat se Dane Vilas het die loot gewen en die tuisspan ingestuur om te kolf. Cameron Delport en Henry Davids het wéér baie goed begin en ’n blitsige vennootskap van 52 van 34 balle aangeteken voor Davids (14) deur Kyle Abbott skoongeboul is. Delport was in ’n vernietigende bui en het die Heat se boulaanval aan flarde geslaan. Hy is uiteindelik in die 12de beurt deur Malusi Siboto geboul vir ’n briljante 84 (49 balle, 10x4 en 3x6). Die linkshandige Delport het ’n vennootskap van 53 saam Faf du Plessis om die tweede paaltjie aangeteken. Die Engelsman, James Vince, het daarna by Du Plessis in die middel aangesluit en die twee ervare kolwers het die res van die Rocks se kolfbeurt baljaar. Dit was veral Du Plessis se 66 (36 balle, 3x4 en 4x6) wat die Paarliete instaat gestel het om ’n reuse 195/2 in hul toegelate 20 boulbeurte aan te teken.Hy is bygestaan deur Vince 25 (25 balle, 1x4). Vir die Durbaniete was Siboto (4-029-1) die beste bouler. Die Sri Lankaan, Isuru Udana, het die eerste deurbraak in die Heats se kolfbeurt gemaak toe hy vir Wesley Marshall (13) deur Du Plessis op halfweg laat vang het. Tabraiz Shamsi het met die Heats se telling op 67 in die 9de boulbeurt sy span se tweede paaltjie gevat toe Hardus Viljoen ’n hoe vangskoot in die dekke geneem het. Hales, en die Protea, David Miller het daarna vuur onder die Rocks se boulers gemaak en ’n vennootskap van 62 om die 3de paaltjie aangeteken. Shamsi het egter die gevaarlike Miller 40 (22 balle, 1x4 en 3x6) uitgehaal net toe hy wou los trek. Kyle Verreyne het op sy beurt ’n goeie vangskoot agter die paaltjies geneem en kort daarna het Kerwin Mungroo van Dane Vilas ontslae geraak, wat Andile Phehlukwayo na die middel gebring het. Die veelsydige Protea het saam Hales die wa deur die drif getrek en hulle kon met 7 balle oor die reuse telling verbysteek. Die Rocks se laaste liga wedstryd is Sondag om 10:00 teen die Nelson Mandela Bay Giants op Boland Park.