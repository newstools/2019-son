“KLEURLINGE is ’n ras wat deur die ou Nasionale Party gemaak is. Nou wil ons teruggaan na ons godgegewe ras: die Khoi en die San.” Só verduidelik Christian Martin oor hulle onlangse vergadering met Stats SA. Martin, stamhoof Crawford Fraser en ander leiers eis dat daar in die volgende sensusopname in 2021 twee ekstra blokkies by die rasseklassifikasie gevoeg word: dié van Khoi en San. Tans is daar vyf rasse in dié klassifikasie: Wit, African, Indian, Coloured en Other. “En ‘coloured’ is ons tog nie,” verduidelik Fraser. “Dit is ’n rasseklassifikasie wat op ons afgedwing is, of ons dit aanvaar of nie. Ons is ook nie Indian nie, ook nie wit nie. En beslis ook nie other nie, want dít klink mos asof jy nie weet waarvandaan jy kom nie. En ons wéét tog. Ons is inheems Suid-Afrikaans.” Martin stem saam: “Die term ‘kleurling’ is verklaar as ’n derogatory term wat verbied word. “Maar tog word ons so genoem. Daar is mense wat verkies om hulleself te sien as ’n ‘kleurling’ en ons sal nie in hulle pad staan nie. “Hoe ons dit sien, is dat God nasies gemaak het, maar ’n man het in 1950 die nasie ‘kleurling’ geskep vir die Population Registration Act.” “Ja,” sê Fraser, “vir die apartheidsregering het jou looks bepaal wat jy is. “Ek is nou amper 50 jaar oud en ek’t nog nooit ’n aansoekvorm ingevul om te sê ek wil coloured wees nie. “Toe ek my oë hier op aarde oopmaak, is daar vir my gesê ek is ’n kleurling. “My eerste ID het ook gesê ‘Kaapse Kleurling’, al was ek in daai tyd nog nooit eens in die Kaap gewees nie. “Ons is gedwing om ’n masker te dra wat glad nie nodig is nie.” Daarom is dié leiers hoogs in hulle noppies dat Stats SA ook nou na die tafel gekom het. “Hulle is bereid om te luister. En het al halfway agree. Vir die eerste keer gaan ons nie meer geforseer word om te sê ons is iets wat ons nie is nie.” Tog maak Martin dit duidelik dat hulle nie die klassifikasie “coloured” sal laat wegvat nie, maar eerder net die twee vir “Khoi” en “San” laat bysit. ’n Opvolgvergadering om dié kwessie verder met Stats SA te bespreek, word nou vir vroeg in die nuwe jaar beplan. “Ons as leiers vergader saam met hulle, maar dit gaan nie net oor ons nie. Dit gaan oor gemeenskappe,” sê Fraser. Daarom gaan hulle vroeg volgende jaar begin met die “Who Am I”-veldtog waarin hulle vier vrae gaan vra. Wat is ’n kleurling? Waar kom kleurlinge vandaan? Wie het dit wet gemaak? En waarom? Pumelelo Poni van Stats SA bevestig hy het met die Khoi- en San-leiers vergader ter voorbereiding vir die sensus 2021-projek. Hy kon egter nie in die stadium verder hieroor uitwei nie.