LADISMITH. – Van hulle pay so min dat hulle nie eens toiletpapier kan bekostig nie. Dít is die struggle van sommige werkers in dié omgewing. Sowat 200 werkers het laas langs die R62 betoog. Plakkate het woorde soos “Hongerloon”, “Ordentlike behuising en sanitasie”, “Moratorium op plaasuitsettings”, “Boikot bloedwyn en uitvoervrugte” en “Weg met slawerny” uitgebasuin. Bolo Pekeur, unieman van die Commercial, Stevedoring, Agricultural and Allied Workers Union (Csaawu) en South African Federation of Trade Unions (Saftu), sê: “Plaasboere, stop julle racist praktyke. Sodra werkers die union join, word hulle dismiss, maar boere behoort aan organisasies soos Agri SA en AfriForum. “Kyk hoe lyk die plaaswerkers se huise en toilette. “Werkers moet eers die union­ los voordat hulle op die boer se plaasboek mag koop of elektrisiteit kan kry. “Hulle koop plase op en ry ’n vloot van die duurste karre, maar betaal ’n hongerloon? “Hulle dink hulle kan met plaaswerkers maak soos hulle wil. Mooipraat met hulle help nie. Ons gaan hard op hulle afkom.” Jan, ’n werker wat uit vrees nie sy van wou sê nie, kla: “Die boer se diere lewe beter as sy werkers. “Ons ly honger. Ons vrees Kersfees. Daarom voel ek grond moet afgevat word sonder vergoeding as hulle nie wil hoor nie.” Pekeur sê: “Boere, hou julle hande af van ons werkers. Hou op om hulle aan te rand. “Ons vra vir ’n verbruikersboikot teen hierdie boere wat nie werkers menslik wil behandel nie. Hulle evict werkers en verander plaaswerkershuise in gastehuise. Die kapitaliste! “Ons gaan ons comrades oorsee vra om hulle uitvoerprodukte te boikot. Ons vra die gemeenskap om hul besighede in die dorpe te boikot.”