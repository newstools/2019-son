SKRYF solank die naam Liverpool FC in die wennerskolom vir 2019-’20 se Engelse Premierliga. Só sê die Reds-legende Phil Thompson oor hierdie seisoen se Engelse sokkerkompetisie nadat Liverpool se grootste rival en die verdedigende kampioen, Manchester City, al weer gaan staan en verloor het. Wolverhampton Wander­ers het die Cityzens Vrydag met 3-2 geklop. Man City lê steeds derde op die punteleer. Teen druktyd was hy ’n massiewe 14 punte agter Liverpool. Die Reds was voor gister se game teen die einste Wolves ’n volle 10 punte voor Leicester City, wat die tweede plek beklee. Liverpool het Donderdag nog heel gemaklik met Leice­ster (4-0) klaargespeel. Hy het boonop een game minder as die res van sy teenstanders gespeel. Dis waarom Thompson in Sky Sports se ontleding van die week se games vol lof was vir hoe gemaklik sy ou span na dié seisoen se titel opmars. Thompson het gesê: “Daai was Liverpool se mees complete performance in ’n wegwedstryd wat ek nog die afgelope dekade gesien het. “Dit was asemrowend. “Daar was nou wel net drie punte op die spel, maar die manier waarop hulle dit met eenheid gewen het, sou ’n stelling aan die res van die spanne gemaak het. “Enige iets kan in sokker gebeur, maar Liverpool is dié seisoen ver beter as die res van die spanne. “As hulle dit wen, het hulle dit ten volle verdien.” Manchester City moes gister in die laat game teen Sheffield United nog in aksie wees. Hy sou graag weer op wenpad wou kom. Die lyftaal van Pep Guardiola, City se man­ager, was glad nie positief nie nadat sy span Vrydag ’n voorsprong van 2-0 weggegooi en teen Wolves verloor het. Die Spanjaard wou ook geen verdere vrae entertain oor waar sy span in die titelwedloop staan nie. “Ons is ’n span wat gewoond is daaraan om die voorloper te wees. “Nou is ons baie ver daarvandaan. “Ons sal ons koppe moet regkry,” het Guardiola gesê. “Ek het dit nou al keer op keer gesê: Dit is onrealisties om te dink aan hoe ons Liverpool gaan inhaal. Ons moet eerder op Leicester fokus. Ons moet nou aan tweede plek dink. “Ons het ’n kans gehad om weer tweede te wees, maar ons is steeds derde.”