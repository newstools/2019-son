VAN die beste spelers in die Mzansi Superliga (MSL) pak mekaar vandag op Nuweland. Die Nelson Mandela Bay Giants en Cape Town Blitz raak dan slaags. Ben Dunk is luidens statistieke wat verskeie faktore inreken, tans dié kompetisie se beste kolwer. Dit volg veral ná sy uitstekende kolfbeurt van 99 nie uit nie van 58 aflewerings Dinsdagaand op St. George’s Park teen die Tshwane Spartans. Janneman Malan, die Blitz se ster-speler, spog ook met 99 nie uit nie as sy beste kolfbeurt. Malan het sover ook die meeste lopies in die MSL aangeteken: 298. Wat vertonings met die bal betref, is die Giants se Imran Tahir in die tweede plek gevolg deur die Blitz se Dale Steyn. So, met sulke groot ver­gelykings tussen die twee spanne behoort daar heelwat vonke te wees. Die groot verskil, natuurlik, is die tuisveldvoordeel. Die Giants het sover goed gevaar tuis en het vyf van hulle ses tuiswedstryde gewen. Steyn voel ook dat die Blitz voordeel kan trek uit sy ondersteuners. JJ Smuts, die Giants se kaptein, voel dat hulle op hulle stukke sal moet wees om die wedstryd te wen. Smuts sê: “Die Blitz gaan moeilik geklop word, want nes ons goed ondersteun word op St. George’s, word die Blitz goed ondersteun op Nuweland.” Die Giants is in die tweede plek met 23 punte en die Blitz vyfde met 17 punte. Smuts voel dit sal ’n groot spanpoging verg vir die Giants­ om ’n sege te behaal. Hy sê: “In al ons vorige stryde het almal ’n bydrae gemaak. Teen die Blitz sal ons presies dieselfde moet doen.”