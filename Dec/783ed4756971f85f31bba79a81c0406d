WIE is next? Dít is die vraag waarmee verskeie mense in die regsberoep worstel nadat nog ’n regsman vermoor is. Vernon Jantjies (56) is die jongste slagoffer wat geval het in die verborge oorlog wat teen regslui woed. Hy is by sy linnewinkel in Lentegeur doodgeskiet. Luidens berigte is hy meer as 10 keer in die gesig geskiet. Die moord het skokgolwe deur regskringe gestuur, veral omdat Jantjies die vierde regsgeleerde in drie jaar is wat op hierdie wyse vermoor is. David Mbazwana (38) is in Mei vanjaar in Khayelitsha doodgeskiet. Adv. Pete Mihalik (50) is in Oktober 2018 voor sy kinders se skool in Groenpunt doodgeskiet. Adv. Noordien Hassan (45) is in 2016 by sy huis in Lansdowne vermoor. Die mans was almal criminal lawyers. Maar wie val die regsmanne aan? “Dit is wat dinge vir ons moeilik maak. Ons weet nie wie attack ons nie en waarom nie,” sê Bruce Hendricks, ’n Kaapse lawyer. “Ook kan ons nie sê die aanslag is net op defence lawyers nie.” Hendricks het dag en nag lyfwagte om hom. Hy is een van vele regsmanne wat dié veiligheidsmaatreël moes toepas ná Mihalik se skietdood. Son op Sondag verneem van die regters in Kaapstad het ook dié uitweg gekies. “Dit is ’n moeilike tyd vir ons. Jy moet heeltyd oor jou skouer kyk omdat jy jou werk doen. Ons weet nie wie daar buite ons wil aanval en waarom nie,” sê Hendricks. “Daar is manne wat nie weer hulle voete in ’n hof sit nie.” Een van die manne is adv. Afzal Vallie. Hy en Jantjies was vennote. “Ons was meer as net vennote. Ons was broers en ken mekaar van 1982. “Die Sondag voor hy doodgeskiet is, was ek nog saam met hom in ’n winkel. “Vyf minute nadat ek hom gegroet het, is hy doodgeskiet. “Toe ek vyf minute later weer by die winkel opdaag, het ek my broer in ’n plas bloed sien lê. “Ek weet nie of ek ooit daardie prentjie uit my kop sal kry nie. “Ek weet nie eens of ek eendag weer in die hof sal kan stap nie.” Hendricks sê dat lawyers willens en wetens aangeval word, is nie net ’n kwessie vir hulle nie. “Dié is iets wat die regbank en die Nasionale Vervolgingsgesag ook moet aanvat. “Ons moet saamstaan in die ding, want dit raak ons almal se werk.” Jantjies se begrafnis sal Saterdag by die United Congregational Kerk in Mitchells Plain gehou word.