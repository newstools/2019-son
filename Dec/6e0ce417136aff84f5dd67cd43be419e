VURIGE boulwerk deur James Pattinson en Nathan Lyon van Australië het weer gister onderstreep waarom dié land tans met die beste boulaanval in toetskrieket spog. Die Australiërs het Nieu-Seeland in Perth met 247 lopies geklop en die tweede toets gewen. Hulle het daarmee ook die reeks beklink, met nog een toets in die reeks van drie oor. Pattinson het 3 paaltjies vir 35 lopies gevat, terwyl Lyon se syfers van 4/81 gesorg het dat Nieu-Seeland vir 240 uitgeboul is. Die enigste Kiwi-kolwer wat respek agter sy naam geplaas het, is Tom Blundell. Hy het ’n telling van 121 aangeteken. Nieu-Seeland se ster-kolwer en kaptein, Kane Wil­liamson, is in sy span se tweede beurt vir ’n nulletjie uitgeboul. Dit was ’n toets dié wat Nieu-Seeland nooit sou kon wen nie – veral nie nadat die besoekers in hulle eerste beurt in die Optus Stadion vir ’n skamele 148 uitgeboul is nie. Pat Cummins (5/28) het die Kiwi-kolwers laat bontstaan. Pattinson (3/34) en Mitchell Starc (2/30) was ook onder die paaltjies. Australië het in sy eerste beurt 467 aangeteken. Travis Head (114) is die kolwer wat die meeste uitgestaan het. Steve Smith (85) en Marnus Labuschagne (63) het wel ook weer hulle staal met die kolf getoon. Ook moet gemeld word dat die Aussies vir dié toets nie eens hulle ander ster-naatbouler, Josh Hazle­wood, gekies het nie. Die Aussies spog dus met vier giftige naatboulers. Lyon­ se suinige draaiboulwerk hou die kolwers ook konstant onder reuse-druk. Cummins sal die jaar as die naatbouler met die meeste paaltjies wêreldwyd kan afsluit. Suid-Afrika kan baie gelukkig wees dat hy nie nou al dié Aussie-span in ’n toetsreeks pak nie. In 2018 het die Suid-Afrikaners wel die Aussies met 3-1 in ’n reeks in Suid-Afrika geklop. Toe was die Aussie-span nog in ’n warboel. Smith, Cameron Bancroft en David Warner moes skorsings uitdien oor die bal met skuurpapier geskuur is in die derde toets in Kaapstad. Die Australiërs toer wel volgende jaar weer in Suid-Afrika. Die span pak die Proteas in eendaagse en T20-wedstryde.