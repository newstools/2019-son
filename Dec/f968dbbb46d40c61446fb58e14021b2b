GERUGTE wil dit hê dat Jacques Nienaber vroeg volgende jaar as nuwe Springbok-afrigter aangestel sal word, terwyl Deon Davids as lid van die Bokke se afrigterskorps aangestel sal word. Mzwandile Stick sal aanbly as agterlyn-breier, terwyl Davids waarskynlik die rol van voorspeler-afrigter by Matthew Proudfoot sal oorneem. Proudfoot gaan voort­aan Eddie Jones se assistent by Engeland wees. Hy sal hulle voorspelers brei. Rassie Erasmus sal weer voltyds sy rol as direkteur van rugby beklee. Hy sal waarskynlik meer sy suit as ’n sweetpak dra. Een van Erasmus se oud-kollegas, die voormalige Franse stut Pieter de Villiers, is nou Skotland se nuwe skrum-ghoeroe. Hy is dus nou nie meer be­skikbaar nie. Daar is gegis Erasmus kon De Villiers betrek. Dis egter onseker of Davids ’n spesialis-skrumdokter is of kundig is op dié gebied, aangesien hy in sy speeldae losvoorspeler en slot was. Davids was egter hoofafrigter van verskeie spanne en word hoog aangeslaan. Erasmus kan dalk ’n skrumkonsultant by die span betrek. Die sukses wat Proudfoot en Erasmus egter self in die vaste fasette in die World Cup behaal het, is iets waarop die Bokke sal wil voortbou. Tans blyk dit dat net Tendai Mtawarira (uitgetree) nie meer (volgende jaar) vir die Bokke beskikbaar sal wees nie. Steven Kitshoff, Trevor Nyakane, Thomas du Toit, Frans Malherbe en Vincent Koch was almal deel van die WB-sukses en het nog almal goeie jare in hulle. Onder die hakers is dit net Schalk Brits wat uittree, terwyl Bongi Mbonambi en Malcolm Marx se beste jare waarskynlik nog voor hulle lê. Die Bokke het wêreldklas-slotte in Eben Etzebeth, Lood de Jager, RG Snyman en Franco Mostert – almal met nog baie toetse in die tenk. Daarby is die volgende generasie soos Wilco Louw, Ox Nché, Lizo Gqoboka, Dillon Smit, Simphiwe Matanzima, Joseph Dweba, Carlü Sadie, JD Schickerling en Marvin Orie almal vaste voorspelers wat die Bokke met onderskeiding kan verteenwoordig. Die voormalige Bok-stut Daan Human maak groot opgang by die Bulls as voorspeler-afrigter, terwyl ’n ander oud-Bok, Etienne Fynn, na die Sharks se skrumwerk kyk. Os du Randt en Hanyani Shimange is ook voormalige Bokke wat by skrumafrigting betrokke is.