GEORGE. – Dis weer daardie tyd van die jaar wanneer jy eerder in die koelte moet bly. Talle Karoodorpe word deur ’n hittegolf geteister en mense skarrel om ’n koel plek te vind. Temperature is diep in die 30 en die Suid-Afrikaanse Weerburo het mense gevra om binne hulle huise te bly – veral kinders en bejaardes. Die weerburo het ook gesê dit gaan nog warmer word. Dis veral mense in plakkerskampe wat erg geraak word. Inwoners van Black Joint Shackland buite Oudtshoorn skuil nou in openbare toilette – wat gevandaliseer is – om af te koel. Die toilette is deur druggies gevandaliseer en goed is weggedra om by scrapyards te gaan verkoop. Sonia Lavender (36) sê die hitte is onuithoudbaar – veral vir mense wat in shacks bly wat van sink en hout gebou is. Sy sê die sink trek nog meer hitte. “Dinge word erger omdat daar nie elektrisiteit is nie en kos op vuur gemaak moet word. “Daar is ook nie bome vir skaduwee nie en mense koel af in die toilette. Ons gebruik die toilette omdat ons shack op oop grond staan.” Nog ’n inwoner, Melinda Fortune (50), sê sy sit maar in die openbare toilet om weg te kom van die hitte in haar huis. “Ek kan nie slaap in die aande nie en dit word erger in die oggend. Ons kinders kan ook nie buite speel nie. So, hulle sit maar by ons.” Sy sê ook hulle skuil in die toilette om weg te kom van die son, maar in die winter skuil skollies daar en beroof mense.