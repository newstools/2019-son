'N PA van Kuilsrivier wie sedert 30 November saam met sy seun vermis was, is gistermiddag vir moord gearresteer. In ‘n verklaring sê die polisie foto’s en besonderhede van die twee is wyd versprei. Polisie in Van Rhynsdorp langs die Weskus het die man van ‘n foto herken. Die 59-jarige is vir ondervraging ingeneem en na Kaapstad vervoer. “Saterdagmiddag het hy erken hy het sy 12-jarige seun vermoor en ook gesê waar hy die liggaam begrawe het. “Die ontbinde lyk is Saterdagmiddag naby ‘n kanaal in Soneike in Kuilsrivier gekry.” DNA-toetse sal nou gedoen word om vas te stel of die liggaam wel die van die 12-jarige seun is. Die pa, van Namibië, is in aanhouding en sal binnekort in die hof verskyn. Intussen volg speurders van die die anti-bende-eenheid en Steenberg polisie leidrade op na ‘n 5-jarige seun Saterdagmiddag in Druryhof in Lavender Hill doodgeskiet is. Na bewering is ‘n 22-jarige in dieselfde voorval geskiet en gewond. Volgens ‘n polisie verklaring is hy in ‘n kritieke toestand in die hospitaal.