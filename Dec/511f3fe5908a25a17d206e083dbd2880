DRIE tienerseuns in die Baai se Northerns word nou as helde in hulle gemeenskap beskou. Dis nadat hulle op Ou Kersdag ’n bedlêende vrou wat onder meer aan Alzheimer se siekte ly, van ’n gewisse vlammedood gered het. Die brand by die woning in Hazelnutstraat in Jacksonville het ontstaan toe ’n TV-stel aan die brand geslaan het. Dit het ontstaan vermoedelik weens ’n los draad in ’n kragboks verder af in die straat. Toestelle Die helde is Roshed Grootboom (16), Roshwin Grootboom (16) en Rivaldo Geswind (17) – almal van Jacksonville. Angela Gallant (59) en haar dogter, Leanne (30), is vandag net dankbaar dat hulle nie in die brand omgekom het nie. Leanne vermoed ’n los draad in ’n kragboks verder af in Hazelnutstraat is die oorsaak van die brand. Nóg inwoners is huishoudelike toestelle kwyt weens die buitengewoon hoë kragtoevoer wat in daardie sta­dium gevloei het. Rodney Williams (60), wat ook in Hazelnut Straat woon, is sy TV-stel, DJ box en yskas kwyt. Gertrude Geswind (56) van Fiddlewood Straat sê haar DVD-speler, strykyster en mikrogolfoond het opgepak weens die foutiewe kragboks. Ál die voorvalle het Sondag tussen 07:00 en 08:00 in Jacksonville plaasgevind. Leanne sê toe sy wakker word om na haar ma, Angela, om te sien, was die kamer pikdonker. Sy sê sy het die kamervenster oopgemaak en om hulp geroep, maar niemand het haar noodkrete gehoor nie. Leanne sê sy het haar way sukkel-sukkel tot in die sit­kamer gevind. Sy sê toe sy in die sitkamer kom, was haar 74” TV-stel in vlamme. Volgens Leanne het sy voel-voel deur die huis begin soek na die los voordeurhandvatsel en -sleutels wat iewers op ’n kassie gelê het. Hamer Sy sê sy het die gordyn weggetrek van die vlamme sodat hulle en eventually die ceiling nie kon vlam vat nie. Volgens Leanne het sy in die harwar gehoor dat mense aan die voordeur hamer. Dis nadat hulle rook uit die huis sien borrel het. Leanne sê alles waaraan sy in die huis geraak het, was vuurwarm. Volgens haar het sy die voordeursleutels deur die sitkamervenster aan die tienerseuns gegooi. Sy sê toe die seuns die deur eventually oopkry, was dit weens die erge hitte en digte rook onmoontlik vir hulle om die huis binne te gaan. Dis toe dat die jong manne om die huis gehardloop en die agterdeur oopgetrap het om toegang te verkry. Volgens haar het die seuns haar ma, wat in daardie sta­dium erg getraumatiseer was, in ’n japtrap uit die bed gelig. Hulle het haar toe al sukkelend deur die digte rook en erge hitte by die huis uit gedra en na ’n buurvrou geneem. Leanne sê alles in die huis was pikswart van die rook. Sy sê hulle TV-stel, koffietafel en klere het in die slag gebly. Sy sê gelukkig is sy en haar ma darem heeltemal ongedeerd. Lede van die publiek en van die brandweerdiens het die brand geblus. Sy sê munisipale werkers het by ’n vorige geleentheid uitgekom om die probleem met die kragboks uit te sorteer. Geswind sê omtrent dieselfde tyd toe die Gallants se huis begin brand het, het sy gehoor dat ’n suisgeluid uit haar plugs kom. Volgens haar het sy ál die plugs onmiddellik afgeskakel toe vonke daaruit begin spat het. Geswind wil dan weet: “Hoe is dit dan dat so iets drie keer in een jaar net by sekere huise gebeur?” Williams sê hy het onraad bemerk toe sy light bulbs skielik een vir een begin skiet het. Volgens hom het hy skade van sowat R10 000 opgedoen. Gesponsor Eddie Harker, ’n wyksraadslid, sê hy het eers Maandag van die brand verneem. Harker sê hy het die Gallants kort daarna besoek en vir Angela ’n rolstoel gesponsor. Volgens Harker moet die munisipaliteit die probleem kom uitsorteer omdat vrese bestaan dat so iets weer kan gebeur.