WOLVERHAMPTON Wanderers het Vrydagaand met hul oorwinning oor Manchester City heel moontlik die Engelse Premierliga-titel op 'n skinkbord aan Liverpool oorhandig. Wolves het die verdedigende kampioene met 3-2 in die Molineux-stadion geklop. City het 'n groot deel van die wedstryd met 10 man gespeel nadat hul doelwagter Ederson n√° net 12 minute met 'n rooi kaart van die veld gestuur is. Die besoekers moes hul gevaarlike aanvalswapen, Sergio Aguero, opoffer om hul plaasvervanger-doelwagter op te bring. Dit het hulle egter nie verhinder om teen die 50 minute merk met 2-0 voor te loop nadat Raheem Sterling vir 'n tweede keer die doelhok laat 
raas het nie. Wolves het toe begin tande wys met 'n merkwaardige terugvegpoging wat deur hul Spaanse talisman Adama Traore gelei is. Traore het in die 55ste minuut die telling met 'n screamer laat krimp voordat hy 'n groot hand gehad het in Raul Jimenez se gelykmaker. Matt Doherty het toe in die 89ste minuut seker gemaak City gaan met niks punte huis toe nie. Wolves skuif met hul wen op na vyfde plek met slegs twee punte agter Chelsea.