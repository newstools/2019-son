DRIE vermeende gangsters is in boeie nadat ’n sesjarige meisie Vrydag in ’n skietery in Helenvale getref is. Kol. Priscilla Naidu, ’n polisiewoordvoerder, sê ná die voorval het die provinsiale polisiekommissaris, lt.gen. Liziwe Ntshinga, ’n 72 uur-aksieplan ingestel. Die voorval het Vrydag in Fitchardtweg gebeur toe ’n 28-jarige bendelid van ’n winkel af geloop en hy die drie verdagtes gesien het. Die meisie het in daardie stadium in die voortuin van hulle huis gespeel. Die drie verdagtes het glo op die bendelid begin skiet. Die bendelid is nie getref nie, maar die meisie is in haar been getref. Sy is na ’n hospitaal geneem vir behandeling en is later ontslaan. Vinnige optrede deur die polisie het daartoe gelei dat die eerste verdagte, ’n 23-jarige, Saterdag in Helenvale vasgevat is. Twee ure later is die ander twee verdagtes, 23 en 24 jaar oud, in Bloemendal gearresteer. Al drie verdagtes sal vandag in die Baaise landdroshof verskyn op twee klagte van poging tot moord.