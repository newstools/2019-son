“EK IS baie teleurgesteld en seergemaak!” Só sê Theo Watt oor sy manager, Elzaan Mouton. Volgens die sanger het Mouton soos mis voor die son verdwyn – sonder om enige verduideliking te gee oor sy band, Gemini, se geldsake. Watt het in April sy solo career begin nadat hy The Rockets gelos het. Hy het Gemini gestig. Dié begelei hom tydens sy optredes. Hy het Mouton, ’n jare lange vriendin, gevra om hulle te manage. En dit is hier waar die probleme begin het. Watt verduidelik: “Die band word geboek vir gigs, dan word die geld in Elzaan se rekening betaal.” Hy beweer: “Sy gebruik dan die geld vir haarself en ons sien niks daarvan nie. “En die band-lede is mense met families vir wie hulle moet sorg. “Ons het haar elke keer nog ’n kans gegee. Nóú is sy net witweg – sonder enige verduideliking oor wat van ons geld geword het.” Hy vertel die band het in Oktober by die tydskrif Kuier se 10de verjaardag-paartie en vroeër die maand by die aanskakeling van die liggies in Kaapstad opgetree, maar hulle het niks van die geld gesien nie. “Sy sê net elke keer sy gaan van haar property verkoop om die ouens te betaal, maar daai storie kom nou lankal aan.” Volgens Watt het Mouton net so drie keer geld aan hulle betaal vir gigs. “Ons moes nou laas week by die Concert in the Park in Bridgtown opgetree het, maar hulle kon nie omdat Mouton na bewering die deposito gebruik het. “Sy het nou die vertroue van die band-lede gebreek. “Ek beplan om ’n saak van bedrog teen haar te maak.” Watt sê hy het Mouton in die early nineties, toe The Rockets in Namibië gaan toer het, ontmoet. Sy was toe die manager van ’n klub in Windhoek. Onaanvaarbaar Mouton het volgens hom na Denemarke geëmigreer, maar onlangs na Suid-Afrika teruggekeer. ’n Lid van die band wat nie sy naam genoem wil hê nie, sê: “Baie tyd en energie is in ons optrede. “Dit is onaanvaarbaar dat ons geen vergoeding ontvang nie. Geen kunstenaar verdien dit nie.” Marshall Hartogh, leier van Gemini, spoel ook sy mond uit: “Ek is diep teleurgesteld. Ek kan nie my gevoel beskryf nie. “Dít is een van die redes dat Suid-Afrika se musiek­industrie nie vorentoe kan gaan nie.” Son het sedert Sondagaand vele kere probeer om Mouton in die hande te kry, maar haar foon was af. Sy het ook nie op boodskappe reply nie. Son het haar ook gemail en vir haar ’n Messenger-boodskap gelos. Die verslaggewer vermoed sy het hom – net soos vir Watt en die ander band-lede – op Facebook en WhatsApp geblok.