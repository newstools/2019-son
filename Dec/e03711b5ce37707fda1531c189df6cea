DIE gewilde waterlemoen-wedloop vind Saterdag in Table View plaas. Die wedloop staan bekend as die waterlemoen-wedloop omdat elke deelnemer wat die 15km suksesvol aflê met ’n heerlike soetsappige stuk waterlemoen aan die einde van die wedloop beloon word. Dié wedloop wat deur die Tygerberg-atletiekklub aangebied word, begin en eindig by die Table View-winkelsentrum op die hoek van Otto du Plessis en Blaauwbergweg in Table View. Die 15km begin 06:00. Die afsnytyd is 2 uur en 30 minute. Al die deelnemers wat die race klaarmaak, het ’n keuse van ’n medalje of ’n AVBOB-glas. Wat dié wedloop so merkwaardig maak is die feit dat die borgskap van AVBOB die langste is van enige padwedloop tot nog toe in Suid-Afrika. Inskrywings word op die dag tussen 04:30 en 06:00 aanvaar. Inskrywings vir klubatlete is R90. Diegene wat nie aan klubs behoort nie betaal R140. Die prysuitdeling sal sowat 08:30 plaasvind. Vir meer inligting kontak Leon by 0839996450. 