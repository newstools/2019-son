’N ONREG wat so ver terug as 1857 rondom die bediening van nagmaal gepleeg is, is nou met ’n nagmaalbeker reggestel. Dr. Riaan de Villiers van die Groote Kerk in Kaapstad het op Sondag 8 Desember in ’n dankseggingsdiens by die VGK SA Gestig-gemeente in Belhar ’n nagmaal­beker namens sy gemeente aan SA Gestig se hoofouderling oorhandig. Net voordat De Villiers die platform voor die preekstoel vir sy boodskap betree het, het hy sy skoene uitgetrek. Die gemeentelede was vir ’n oomblik onkant betrap. Hy het sy groeteboodskap begin deur die eerste drie paragrawe van die Belhar-belydenis voor te lees. Kort daarna het hy gesê: “Ek trek vanoggend my skoene uit, want ons staan hier op heilige grond. “Die plek waar die Here gespreek het en sy dienaar gehoor het en van waar die profete gespreek het teenoor die NG Kerk teenoor die magshebbers en teenoor die land, die wêreld. “Dwarsdeur die geskiedenis van die NG Kerk onthou ons hoe ver­delend die nagmaaltafel was en hoeveel van die kerk se probleme daar rondom ontstaan het. “Veral die besluit om skeiding van die nagmaaltafel in 1857 as gevolg van die swakheid van sommiges ... “Ons gee graag aan u hierdie nagmaal­beker, waarop gegraveer is ‘Een Beker, Een Liggaam’ ”. Dié dankseggingsdiens was die afsluiting van ’n jaar waarin die gemeente sy 220ste bestaansjaar gevier het. Die geleentheidsprediker was dr. Allan Boesak. Sy boodskap was dat die verlede altyd onthou moet word as daar oor die toekoms gepraat word. “Die goeie en/of slegte moet heroorweeg word, en daarna moet lidmate ’n besliste standpunt inneem,” het Boesak gepreek. Later, aan die nagmaaltafel, het dr. Llewellyn MacMaster, die plaaslike leraar en Wes-Kaaplandse streekmoderator, vir ds. Stephen Snyman van die Calvyn Protestantse Kerk genooi om die tafelgebed te doen. Die NG Sendingkerk het uit die NG Kerk ontstaan en later in 1994 die Verenigende Gereformeerde Kerk SA geword. Die Calvyn Protestantse Kerk het op sy beurt in Oktober 1950 van die NG Sendingkerk weggebreek. Dié historiese oomblik het beslis nie ongemerk verbygegaan nie. Veral vir lidmate wat deur die apartheidsjare diep seergekry het, was hierdie ’n gebaar wat beslis ’n blywende indruk geskep het. Die VGK SA Gestig-gemeente in Belhar het sy feesviering met hierdie nagmaaldiens afgesluit.