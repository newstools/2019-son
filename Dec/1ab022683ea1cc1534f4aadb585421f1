DIE jaar het baie belofte ingehou, maar bitter min opgelewer vir die twee Kaapse Premierliga-spanne, Cape Town City en Stellenbosch. Net om die geheue te verfris, City en die PSL-debutant, Stellenbosch, beklee onderskeidelik die 13de en 16de (laaste) posisie op die punteleer by die halfpadmerk. ’n Mens kan skaars onthou wanneer laas albei Kaapse beroepspanne só erg gesukkel het in ’n PSL-seisoen. Een ding is seker – Krismis lunch en die Nuwejaarsdop gaan nie so maklik verteerbaar en salig wees vir dié Kaapse spanne nie. Natuurlik kan City se treurmare daaraan toegeskryf word dat Benni McCarthy die trekpas gekry ná twee en ’n half seisoene by die Citizens. Die sukses, passie en aura wat McCarthy na die klub gebring het, het City onmiddellik na ’n hoër vlak geneem. Maar City se eienaar, John Comitis, was oortuig McCarthy kon nie ’n ommeswaai bewerkstellig nie. Asof McCarthy se opvolger, Jan Olde Riekerink, tans enigsins beter vaar. Die Nederlander moet sekerlik kans gegee word om sy stempel af te druk. Maar hy sal eers sy duck moet breek. Voor Vrydag se game teen Wits het Olde Riekerink nog nie ’n game as City se nuwe coach gewen nie. Maar om die waarheid te sê: City het reeds sy identiteit en karakter as ball-playing side verloor. City kon onder McCarthy net drie tot vier passes bymekaar sit soos hy die opposisie kon oopvlek en penetreer met sy uitstekende passing game. Die ironie van McCarthy se termyn by City is dat die rekord-doelskieter van Bafana Bafana dit nie meer uit sy strikers kon kry om gereeld doele aan te teken nie. McCarthy het beslis nie die nodige respek gekry wat hy verdien nie, maar sokker is ’n cut-throat bedryf waar geen genade getoon word nie. Dis feit is – McCarthy laat ’n leemte, maar the show must go on. En as die Kaapse PSL en veral City fans getrou is aan die City badge, sal hulle steeds die span met hart en siel ondersteun. Alle oë sal in die nuwe jaar ook op Olde Riekerink wees om te kyk of hy City weer rigting kan gee en weer op dreef kry. Net so sal sy eweknie van Stellenbosch, Steve Barker, ook fyn ge­monitor word om te verseker die PLS-nuweling behou sy status vir volgende seisoen. ’n Mens kan net hoop die sokkergode glimlag breed met Stellies in die tweede helfte van die seisoen. Die enigste ligpunt van City en Stellies se penarie is dat die log baie beknop is. Dit beteken ’n run van drie of vier seges agtereenvolgens kan ’n span ’n hele paar posisies laat opskuif. So, al lyk die punteleer droewig vanuit ’n Kaapse oogpunt, is daar steeds hoop dat City en Stellies albei hulle situasie vroeër eerder as later verbeter. Stellies het Junior Awono en Dickson Afoakwa gepos.