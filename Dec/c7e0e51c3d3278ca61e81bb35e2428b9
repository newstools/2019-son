BRAAM van Straaten dink die Southern Kings kan verras wanneer hulle ná hulle blaaskans terugkeer na die Pro14-aksie. Die voormalige Springboklosskakel is die Kings se verdedigingsafrigter. Hy sê hy is beïndruk met hoe vinnig die jong span ontwikkel en ervaring opgedoen het. Van Straaten het in die voorseisoen van die Superrugby-franchise die Sharks by die span aangesluit. Hy dink die Kings kan in 2020 baie meer bied. Al het die Oos-Kaapse span net een van sewe games­ gewen, glo Van Straaten die laaste twee wedstryde voor die break het ’n verandering in die span meegebring. Volgens hom is die span gereed vir die volgende stap. “Ons het die afgelope ses weke ’n goeie leerkurwe gehad, veral met die laaste twee wedstryde.” Die span werk hard vir die Pro14 se volgende fase. Dit was vir die Kings ’n “groot oomblik om teen die Ospreys te wen, ons eerste oorsese oorwinning in die Pro14. Ons het wel nie die volgende wedstryd, teen Connacht, gewen nie, maar ons het ons goed gehandhaaf teen ’n baie goeie Connacht-span. “Dit voel of die dinge waaraan ons gewerk het, en die bemagtiging wat ons die spelers gegee het, nou vrug dra.” Van Straaten sê ’n swak begin was dalk net wat hulle nodig gehad het. “Ons het vroeër die seisoen ’n paar wedstryde verloor wat ons moes gewen het. Miskien was dit op ’n manier goed. Dit kon ons ’n verkeerde indruk van ons vaardighede gegee het.” Robbi Kempson, hoof­afrigter van die Kings, vertrou Van Straaten om sy eie idees te implementeer. Hy het dalk nie in Durban – onder Robert du Preez – dié vryheid gehad nie. Van Straaten sê: “Ek en Robbi het saamgespeel. So, ons ken mekaar goed. Voortbou “Hy weet waar ek vandaan kom, hy ken my werk-etiek en gee my die gesag om my eie idees te hê en uit te voer. “Daar was in vyf maande meer resultate (in terme van die evolusie van ’n goeie verdedigingstelsel) as wat ek twee jaar tevore gehad het.” Van Straaten voorspel die span sal in die nuwe jaar voortbou op wat hulle in die kort rukkie in terme van verdediging en die uitbreiding van ’n aanvalspatroon vermag het.