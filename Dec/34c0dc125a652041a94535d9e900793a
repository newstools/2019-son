SKULDIG! En op dié noot gaan baba Jeremiah Ruiters ten minste justice kry. Sy sleg ma, Abigail Ruiters, se eks-boyfriend Ameeru­dien Peters is op alle aanklagte skuldig bevind. Abigail is net skuldig aan die mishandeling en verwaarlosing van haar oorlede babakind, Jeremiah Ruiters. Tenger Peters is skuldig bevind op dieselfde klag, asook die verkragting van en moord op die 17 maande oue babaseuntjie. Die twee het geskok gelyk toe hulle op hulle onderskeie klagte skuldig bevind is. Dit het gelyk asof Peters se oë uit sy kop gaan pop toe hy hoor hy is skuldig bevind aan verkragting en moord. Sy reaksie het hofgangers se nekke laat rek. Peters het sy hand kliphard op die beskuldigdebank gekap toe hy sy lot hoor. Hy het sy kop geskud en af en toe sy kop en oë laat sak. Hy kon wel nie sy oë van Ruiters afhou nie. Die tenger vroutjie het bloedrooi getrek toe sy haar lot hoor. Regter Monde Samela het in sy uitspraak van amper twee ure gesê Peters het in sy getuienis ontken dat hy enige van die kind se beserings veroorsaak het. In dieselfde asem het hy verantwoordelikheid geneem oor hy na die kind gekyk het. Hy het ander mense blameer. Samela het aan Peters gesê sy weergawe is opgemaak. “Jy ontken dat jy Jeremiah of sy susters, Kiana en Zara, se beserings veroorsaak het. Jy het selfs getuig Abigail is nie verantwoordelik nie. So, die vraag bly: Wie ís dit dan?” vra Samela. Hy het Peters se weergawe van gebeure verwerp en aan hom gesê hy was ontwykend en het nie eenvoudige, reguit vrae beantwoord nie. “Jy is onbetroubaar, oneerlik en ’n ongeloofwaar­dige getuie,” het Samela bevind. Die kind se dood is volgens die staatspatoloog dr. Marna du Plessis veroorsaak deur veelvuldige beserings aan sy klein liggaampie en die gevolge daarvan. Hy is op 12 Junie 2017 in die Factreton-kliniek dood verklaar nadat Peters met hom daar opgedaag het. ’n Moontlike minimum tronkstraf van 10 jaar staar Ruiters in die gesig nadat Samela die ma skuldig bevind het aan kindermishandeling en -verwaarlosing. Ruiters het haar hande oor haar gesig gehou en haar kop geskud toe sy hoor sy is skuldig en nog meer geskok gelyk toe sy hoor sy gaan in aanhouding gehou word totdat sy gevonnis word. Versuim Samela het aan haar gesê haar getuienis was ook onbetroubaar. Ook dat sy oneerlik en ongeloofwaardig was en dat sy self erken het sy is nie ’n goeie ma nie. “Jy het versuim om Jeremiah te beskerm. Jy het die beskuldigde toegelaat om die slagoffer te misbruik. “Jy het getuig dat jy jou kind gebad het, maar nie die beserings gesien het nie. “Dit is onwaarskynlik dat ’n ma wat vir haar kind omgee, nie die beserings sou gesien het nie. “Jy het ’n wetlike plig gehad om jou kind te beskerm, maar jy het dit nie gedoen nie omdat jy ’n blinde oog gedraai het omdat jy verlief was op beskuldigde nommer een,” sê Samela. Son het ook by hofgangers gehoor dat Ruiters se nuwe boyfriend in die hof was, maar familie en ondersteuners van Jeremiah kon dit nie bevestig nie. Intussen was Wesley Timm, Jeremiah se biologiese pa, ook in die hof, maar het ná die hofverrigtinge soos spookasem verdwyn. Die skuldiges sal weer op 11 Februarie in die hof verskyn vir voorvonnisbetoë.