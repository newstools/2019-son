ALTESAAM 164 moorde. Dít is die dodetal sover dié jaar net in die Baaise North­erns. Dié getal is reeds meer as die 105 mense wat in 2018 in die Northerns doodgeskiet is. En vanjaar is nog nie eens klaar nie ... Nou eis ’n groep Khoi- en San-leiers van die Baai dringende ingryping. En hulle soek antwoorde. Veral op die vraag oor hoe die Northerns se inwoners se grondwetlike reg op lewe nou eintlik verander het in ’n guns. Klere Die groep se veldtog het gisteroggend begin toe hulle met ’n enorme wit vlag, waarop die syfer 164 groot in rooi geverf is, in Standfordweg en ander besige paaie gestaan het om bewustheid te skep. Saam met die vlag het hulle ook klere van twee van die oorledenes met hotnotskooigoed opgestop. Dit is simbolies van die lewens wat verloor is. “Die klere is van ’n pa en seun. Weet jy hoe hartseer is dit om daarna te kyk?” het chief Crawford Fraser gevra wat namens die groep praat. Boonop, het Fraser gesê, het die syfer 164 al opgeskuif na 166 nadat nóg twee mense gisteroggend vermoor is. “Hierdie is nie meer ’n krisis nie. Dit word nou ’n genocide. ’n Massacre. “As jy kyk na die geskiedenis van massacres in die land, kom nie een van daai slagtings eens naby 164 nie.” Nou eis hulle aksie van die regering. Die groep het gister­oggend met pres. Cyril Rama­­phosa se kantoor kontak gemaak. “Ons soek ’n vergadering met die president en ál sy minis­ters wat hier betrokke is. “Justice, defence, die polisie, almal. “Ons regering het ’n verantwoordelikheid teenoor sy citizens om seker te maak ons word beskerm en is veilig. So, hulle moet vir ons verduidelik hoe ons by dié punt gekom het. “Hoe het mense in die Northerns nie meer die reg om te lewe nie? Ons weet nie meer watter kant toe nie.” Fraser het reguit gesê hy het nie ’n probleem as gangsters mekaar vermoor nie, maar as onskuldige mense, en veral kinders, slagoffers is, sien hy rooi. “In die Northerns kan jy nie eens 50 m loop om ’n brood te gaan koop nie, dan word jy geskiet. Nou die dag het ’n driejarige voor sy huis met karretjies gespeel – nie in die straat nie, maar voor sy huis – toe kry hy ’n bullet deur sy long. “My president moet nou sy ministers bymekaarroep. Die regering moet sien dis ’n probleem. “Hulle moet nou die hele Northerns afbaken en die army instuur. “Hulle moet alle polisiehonde in die land stuur om van huis tot huis te gaan en vuurwapens uit te snuffel. “Die government moet sy resources instuur Northerns toe.” Tot dit gebeur, gaan die groep hier voort met hulle bewusmakingsveldtog. “Die winkels het almal Black Friday gevier. Maar ons gaan ’n Black Christmas hê. Dit is nie ’n joyful celebration vir ons nie.” ’n Gebedsessie word vir vanaand by die Lutherse Kerk in Harebellstraat in Arcadia beplan. Foto’s “Ons nooi die North­erns om te kom, maar veral die ouers wat kinders en familielede weens gangsterism verloor het. “Ons vra dan die ouers om kledingstukke van die oorledenes te bring. En ook mooi foto’s van elke oorledene, maar happy foto’s vol smiles. “Ons wil daai klere vol hotnotskooigoed stop. Op Kersdag wil ons met die banner en 164 opgestopte ‘lyke’ deur die Northerns loop. Dan gaan ons al die ‘lyke’ by een punt uitbrand.” Hulle beplan ook ’n byeenkoms om net te sit en te huil. Daarvoor soek hulle die foto’s van ál die slagoffers. “Ons wil die foto's op ’n screen wys. Ons wil vra hoe het ons hier gekom waar soveel smiles van die North­erns weggeneem is.” Teen druktyd het Rama­phosa se kantoor nie op Son se navrae oor die groep se request gereageer nie.