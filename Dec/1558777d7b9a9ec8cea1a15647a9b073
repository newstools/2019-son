AL HET hy sy laaste wedstryd voor sy tuisskare verloor, is dit beslis nog nie neusie verby vir die Cape Town Blitz in T20-krieket se Mzansi Superliga nie. Die Blitz kan vandag met ’n oorwinning oor die Tshwane Spartans seker maak hy eindig as een van die topdrie-spanne in vanjaar se kompetisie. Ashwell Prince (afrigter) se Blitz-span het Vrydag met 11 lopies in ’n naelbytstryd teen die Nelson Mandela Bay Giants­ verloor. Die Blitz was in ’n stadium in volle beheer van die wedstryd toe Quinton de Kock en Janneman Malan nog saam gekolf het. Dié twee het 85 lopies as aanvangspaar opgestapel. Toe Imran Tahir egter van albei kolwers ontslae raak, het die wiele vir die Blitz begin afval. Die span het sy volgende ses paaltjies vir 56 lopies verloor. Die Blitz sal dit vandag (14:00) op Centurion nie kan bekostig om paaltjies goedkoop te verloor nie.