JACQUES Nienaber was nog nooit die hoofafrigter van ’n rugbyspan op enige vlak nie. En al het die Suid-Afrikaanse Rugbyunie (Saru) dit nog nie amptelik bekend gemaak nie, lyk dit na ’n uitgemaakte saak dat hy vroeg in die nuwe jaar as die nuwe hoofafrigter van die Bokke aangestel gaan word. Saru het vroeër belowe die nuwe Bok coach sal voor die einde van die jaar bekend gemaak word. Volgens gerugte moet die agente en regsverteenwoordigers egter nog na die coach­es se kontrakte kyk voordat hulle aanstelling bevestig kan word. Rassie Erasmus, Saru se direkteur van rugby, het dit ná die World Cup reeds duidelik gemaak dat hy voortaan nie meer die coach van die Springbokke gaan wees nie. Erasmus gaan egter aanbly in sy rol as direkteur. Nienaber is die favourite om by Erasmus oor te neem as die mentor van die nasionale span. Nienaber en Erasmus stap al ’n baie ver pad saam. Dié twee was saam in die army. Die 47-jarige Nienaber is ’n fisioterapeut van beroep. Hy het as ’n kondisioneringsafrigter begin en mettertyd in ’n verdedigings­afrigter ontwikkel. Nienaber was tot dusver uitstekend in die rol as defence coach by al die spanne waarby hy betrokke was. Hy was egter nog nooit die hoofafrigter van enige span op enige vlak nie. Deon Davids sal na verwagting by Matt Proudfoot oorneem as die coach van die voorspelers. Davids (51) is die enigste afrigter in die verwagte nuwe afrigtingspan wat ervaring as ’n hoofafrigter het. Proudfoot se kontrak het ná die World Cup verstryk. Hy gaan voort­aan by Eddie Jones­ (hoofafrigter) se Engelse span in dieselfde rol aangewend word. Mzwandile Stick (agterlyn) en Felix Jones (aanval) gaan dieselfde rolle vervul. Nienaber, Stick en Jones was almal lid van die Bokke se afrigtingspan wat Erasmus gehelp het om in November die Webb Ellis-beker by die rugbyskouspel in Japan te wen. Die Springbokke se eerste opdrag as wêreldkampioen is twee toetse teen Skotland en een in Julie volgende jaar teen Georgië.