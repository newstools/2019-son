DAAR blyk hoop te wees vir ’n ma wat haar baba weens beweerde nalatigheid verloor het. Son op Sondag het verlede week berig oor die tragiese voorval waarin Juliana Louw (28) van Grabouw haar babatjie tydens die kraamproses verloor het. Louw het toe vertel dat personeel by die Caledon Provinsiale Hospitaal op drie geleenthede die baba uit haar wou suig toe sy gesukkel het om normaalweg die lewe te skenk. Dít het gebeur al het haar kliniek haar swangerskap as ’n risiko aangedui en voorgestel sy moet aan haar baba met ’n keisersnit die lewe skenk, het ’n hartseer Louw vertel. Haar babaseuntjie, wat sy Cheslin sou doop, het ná vier dae gesterf – vermoedelik weens breinskade. Kort nadat die berig verskyn het, het ’n regsfirma wat spesialiseer in gevalle van mediese nalatigheid van hom laat hoor en aangebied om Louw van hulp te wees. Francois Malan van die regsfirma Malan & Hitge in Pretoria sê sy firma gaan nou met Louw konsulteer en sien hoe hulle haar kan help. Intussen het ’n leser uit die Grabouw-area van haar laat hoor oor háár kraam-nagmerrie by die einste hospitaal. Volgens hierdie leser het sy vier jaar gelede daar gekraam en het ’n nurse toe sommer ’n ontvangs­dame geroep om haar by te staan. “Ek het ook gesukkel om normaal te kraam en toe pluk die nurse my seuntjie hard uit dat sy armpie gebreek het. “My seuntjie moet tot vandag toe operasies aan sy arm ondergaan om die skade te herstel,” het die mammie vertel. Roche Butler, ’n woordvoerder vir die Caledon Hospitaal, het vroeër aan Son op Sondag gesê ’n ondersoek is geopen om die omstandig­hede rondom Louw se geval te ondersoek.