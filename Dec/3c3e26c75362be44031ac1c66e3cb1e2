MET Warren Whiteley wat sukkel om van ’n lastige kniebesering te herstel, is die kanse baie goed dat Elton Jantjies die Lions in volgende jaar se Superrugby-kompetisie kan lei. Whiteley, die Lions se inspirerende leier en agsteman, se loopbaan is volgens gerugte in die gedrang. Hy is op die oomblik lid van die Gautengse fran­chise se afrigterskorps. Dit is terwyl hy probeer herstel van die besering wat hom die grootste gedeelte van die jaar langs die kantlyn gehou het. Jantjies is al lank Whiteley se adjudant. Dit sal dus net sin maak as die 29-jarige losskakel die leisels oorneem. Jantjies is ’n generaal vir die Lions en die spil waarom hulle spel draai. Hy trek die toutjies en neem ook belangrike besluite. Daarby is dit wel­bekend dat die Lions gedy wanneer Jantjies op die voorvoet is. Hy is ’n man wat eerder met sy voorbeeld lei. ’n Kombinasie van Ivan “Cash” van Rooyen (die Lions se nuwe coach) en Jantjies as kaptein is dalk net wat die manne van Jozi nodig het. Windgat Jantjies sal omring wees met hardebaarde soos Jannie du Plessis, Marvin Orie, Willem Alberts, Courtnall Skosan en Ross Cronjé. Jantjies, oorspronklik afkomstig van Graaff-Reinet, is met sy voorliefde vir sportmotors, tattoos, dodgy haarstyl en effe windgat “rol” natuurlik nie almal se idee van ’n leier nie. Maar op 29 is die leierskap dalk net wat hy nodig het om sy rugby na die volgende vlak te neem. Die Lions speel hulle eerste Superrugby-wedstryd van 2020 teen die Jaguares in Buenos Aires op 2 Februarie, waarskynlik met Jantjies as kaptein.