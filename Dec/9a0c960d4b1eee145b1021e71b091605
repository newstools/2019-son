DIE Cape Town Stadium gaan in 2021 gasheer speel vir die tweede toets van die Britse en Ierse Leeus se toer in Suid-Afrika. Die toerskedule vir dié uiters gewilde reeks van drie toetse is gister bekend gemaak. Twee van die drie toetse in dié reeks sal in Johannesburg gespeel word. Die eerste game van die toer is op Saterdag 3 Julie teen die Stormers. Die eerste toets is op 24 Julie in die FNB Stadium. Ongeveer 88 000 toeskouers gaan na verwagting dié game bywoon. Die laaste toets vind op Saterdag 7 Augustus op Ellispark plaas. Altesaam 205 000 mense behoort dié drie toetse by te woon. Dit sal die meeste toeskouers tot nog toe wees vir ’n reeks van drie toetse in Suid-Afrika. Die skedule van ag games sluit die games teen die Superrugbyspanne, die Bulls, die Sharks en die Stormers in. Twee games sal op ’n Woensdag gespeel word. Die Britse en Ierse Leeus gaan teen ’n uitnodigingspan in Port Elizabeth en die ander teen ’n SA A-span in Nelspruit te staan kom. Rassie Erasmus, die direkteur van SA Rugby, sê die toer is ’n geleentheid wat net een keer in ’n leeftyd kom vir ’n SA speler. “Daar is spelers wat al by drie World Cups was, maar nog nooit teen die Britse en Ierse Leeus gespeel nie,” het Erasmus in ’n verklaring gesê. “Dit gebeur net een keer elke 12 jaar en slegs ’n paar spelers kry ’n geleentheid om die Bok-trui in ’n reeks teen die Lions te dra. “Die Lions het nog nie ’n reeks verloor sedert hulle ’n dekade laas hier was nie. “Die uitdaging gaan dus na die volgende vlak in 18 maande skuif.” Die Leeus se toerprogram is: 3 Julie: Stormers (Kaapstad), 7 Julie: SA Uitnodigingspan (Port Elizabeth), 10 Julie: Haaie (Durban), 14 Julie: Suid-Afrika A (Nelspruit), 17 Julie: Bulle (Pretoria), 24 Julie: Eerste toets (Johannesburg, FNB Stadium), 31 Julie: Tweede toets (Kaapstad), 7 Augustus: Derde toets (Johannesburg, Ellispark).