IETS drasties sal gedoen moet word oor hoe die Engelse Premierliga (EPL) in die toekoms die Video Assistant Referee (VAR) in sokkerwedstryde gaan toepas. Die VAR is ná hierdie naweek se EPL games terug in die kollig – en wéér vir al die verkeerde redes. Sondag alleen was Wolverhampton Wanderers en Sheffield United albei aan die ontvangkant van omstrede beslissings wat ’n groot uitwerking op hulle algehele posisies op die punteleer gemaak het. Wolves kon die jaar in die sesde plek afgesluit het, maar sit nou in die sewende plek nadat die VAR die gelykmaker teen Liverpool op Anfield weens onkant spel nie toegelaat het nie. Hoewel Manchester City vir Sheffield United met 2-0 geklop het, was daar vir Sheffield ook geleenthede om iets uit dié wedstryd te kry. Die VAR het egter met sy omstrede onkant reël ook ’n stokkie voor die EPL-nuweling se planne gesteek. En Sheffield het net soos Wolves die kans gehad om 2019 onder die topses-spanne af te sluit. Ongelukkig sit hy nou agste op die log, met 18 wedstryde in die seisoen oor. Graeme Souness, sokkerlegende en Sky Sports-kommentator, het ná gister se wedstryd kwaai mond uitgespoel oor die VAR wat die EPL games deesdae so bederf. Hy was ook nie die alleen nie. Die voormalige Liverpool-ster Jamie Carragher het ook gal gebraak oor wat die VAR aan sokker doen. Souness het gesê: Ek kan dit nie verstaan nie. Ons is in die entertainment business. Wat ons nou besig is om te doen, is om mense te beroof van die genot om doele te celebrate. Wat ons moet sê, is dat as enige stukkie lyf van ’n aanvallende speler nié in ’n onkant posisie is nie, moet daai speler nie onkant wees nie. “Ons kan nie só aangaan nie. Daar is net te veel frustrasie.” Carragher sê: Dié soort besluit het in verskeie games dié naweek vir groot ontevredenheid gesorg. “Daar is al baie voorstelle gemaak oor hoe dinge verander kan word. “Ek is onseker oor hoe dit gaan gebeur.” Luidens Sky Sports se ondersoek is daar al 22 doele wat weens die VAR nie toegeken is nie.