ALTESAME 456 nuwe konstabels het Vrydag in ’n spog­parade in die De Jager-atletiekstadion uitpasseer. Dít nadat hulle die basiese polisie-ontwikkelingsprogram by die SAPD Akademie in Oudtshoorn voltooi het. Geleentheid Honderde ouers en familielede van die nuwe konstabels het die geleentheid bygewoon. Volgens die nasionale adjunk-polisiekommissaris, lt.genl. Fannie Mase­mola, is die groep onder 5 000 konstabels wat die ag maande lange kursus voltooi het. Die 5 000 is opgelei by die Tshwane Akademie in Gauteng, die Opleidingsaka­demies in Bhisho en Graaff-Reinet in die Oos-Kaap en die Akademies in Oudtshoorn en Philippi in die Wes-Kaap. Volgens Masemola het die SAPD vanjaar 517 345 aansoeke ontvang. Dus kan die nuwe konstabels hulleself as baie gelukkig beskou. “ ’n Loopbaan in die polisie bied stabiliteit en uitstekende voordele soos medies en ’n pensioenfonds. “Dit bied ook ’n groot geleentheid vir jong mans en vroue van Suid-Afrika om by te dra tot die groot ekonomiese strategie van die land met die bekamping van die misdaad.” Die nuwe konstabels sal volgens Masemola nou vir ’n proeftydperk van 12 maande na verskillende polisiestasies en openbare orde-eenhede uitgeplaas word. Bewaarheid Hulle sal ook aangewend word in die polisie se Veiliger Feestyd-veldtog, wat reeds aan die gang is. Volgens Masemola het die nuwe konstabels besonder hard gewerk en hulle is nou gereed om Suid-Afrikaners te dien en te beskerm. “Daar is geen plaasvervanger vir harde werk as jy jou drome wil bewaarheid nie,” het Masemola gesê. Die drie beste studente van elke Akademie ontvang ook beurse om verder te studeer. Masemola het die nuwe konstabels gemaan om nie by korrupsie betrokke te raak nie. Hy het ook die Oudtshoorn Akademie geluk gewens met die oplewering van die student wat die beste in die land gevaar het.