DIE Blitsbokke het nie die Kaapstad-toernooi van sewesrugby se Wêreldreeks gewen nie, maar is darem ’n effense troosprys gegee. Altesaam drie Blitsbokke is gekies in die Droomspan van die Toernooi. Rosko Specman, Ruhan Nel en JC Pretorius was die Blitse se beste spelers oor die drie dae. Die Wêreldreeks se keurders het hulle met insluiting in die Droomspan daarvoor beloon. Die span word tradisioneel ná elke toernooi in die reeks gekies. Hulle is saam met ’n Keniaan, Kiwi, Fransman en Ier gekies. Specman is ook die voorloper as die impak-speler van die reeks. Hy is in Dubai as die speler van die toernooi aangewys en het in die Moederstad goed vertoon, al was hy dalk nie so invloedryk in Kaapstad nie. Hy bly egter beslis een van die gevaarlikste sewesspelers in die wêreld. Hy en Nel gaan nou terugkeer na hulle Superrugbyspanne. Hulle sal waarskynlik weer vir twee toernooie in die reeks vrygestel word en daarna veg vir ’n plek in die SA span wat na die Olimpiese Spele in Tokio gaan. Pretorius is klein vir ’n voorspeler (selfs vir sewes), maar hy staan fisiek op teen enige speler en het die spoed en vaardighede om ’n lang sewesloopbaan te hê. Nel kon nie in die eindstryd speel nie weens ’n handbesering in die halfeindstryd.