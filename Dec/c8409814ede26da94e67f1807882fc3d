JOSÉ Mourinho, die bestuurder van Tottenham, sê hulle sege van 5-0 oor Burnley was ’n “perfekte dag” op kantoor. Twee doele deur Spurs se kaptein en talisman, Harry Kane, en een elk deur Son Heung-Min, Lucas Moura en Moussa Sissoko het Burnley se tjank afgetrap. Die sege beteken Spurs is terug op die wenpad nadat Manchester United hulle Woensdag terug aarde toe gebring het in hulle vorige liga-stryd. Mourinho was duidelik in sy noppies met die Burnley-uitslag. “ ’n Perfekte dag. Geen beserings, ’n clean sheet, doele, perfekte sokker-kinders wat op die veld kom vir hulle eerste Premierliga-aksie,” het Mourinho uitgewys. Debuut Jongelinge soos Ryan Sesseg­non, Oliver Skipp en Troy Parrott het van die bank gespeel. Dit was Parrott se debuut in Spurs se senior span. Volgens die Portugese afrigter kan hy nou bekostig om die spelers ’n dag af te gee, wat hy nie voorheen kon doen nie. Dit het intussen aan die lig gekom dat Mourinho ’n nag by Spurs se oefenveld, Hotspur Way, in Enfield oorgeslaap het om te help voorberei vir Burnley se Clarets. “Ek het hier geslaap en nie huis toe gegaan nie. “Wat ek hier gedoen het? Burnley ontleed!” het Mourinho verduidelik. – AP