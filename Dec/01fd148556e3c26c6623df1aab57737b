DIE movies Joker en The Irishman is die gunstelinge om die toppryse by volgende jaar se Golden Globes te wen. Die rolprente is benoem vir beste drama en gaan in dié kategorie meeding met 1917, Marriage Story en The Two Popes. In die kategorie vir beste regisseur is dit ook basies 'n tweestryd tussen Todd Phillips (Joker) en Martin Scorsese (The Irishman). Joaquin Phoenix, wat met sy vertolking van Gotham se Clown Prince of Crime weer nuwe lewe in een van Batman se bekendste villains op die silwerskerm geblaas het, is vir sy uitstaande toneelspel beloon met 'n nominasie vir beste akteur. Hy is vroeër vanjaar met die release van die movie al as 'n gunsteling vir 'n Oscar uitgewys. Hy sal sterk kompetisie kry vanaf Christian Bale (Ford vs Ferrari), Adam Driver (Marriage Story) en Antonio Banderas (Pain and Glory) Joker was 'n wegholsukses en het meer as $1 miljard by die loket verdien. Met The Irishman het Martin Scorsese twee legendes van die big screen, Robert de Niro en Al Pacino, weer saam op een stel gekry. Die movie, wat gebasseer is op Charles Brandt se boek I Heard you Paint Houses, het op 1 November in teaters begin draai en het vandeesweek reeds 14 benoemings ontvang by die 25ste Critics' Choice Awards. Die enigste kritiek wat die gangster-fliek sover ontvang het is dat die roltyd van drie en 'n halfuur te lank is. Dit het volgens Tech Central egter nie 13,2 miljoen Netflix-gebruikers van Amerika gekeer om dit binne die eerste vyf dae te kyk nie. Die Golden Globes is die afgelope paar jaar 'n sterk aanduiding van wie met die Oscar-beeldjies ook gaan wegstap.