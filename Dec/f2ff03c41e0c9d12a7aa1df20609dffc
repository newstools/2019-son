DIE Engelse Premierliga-klubs Chelsea en Liverpool het Dinsdag hulle plek in die volgende ronde van die UEFA Champions League bespreek. Chelsea het Dinsdagaand op Stamford Bridge ’n groot geveg opgesit om die Franse Ligue 1-klub Lille met 2-1 te klop en vir die ronde van 16 te kwalifiseer. Doele deur Tammy Abraham en César Azpilicueta in die eerste helfte van die wedstryd het verseker dat Chelsea net-net kwalifiseer – met net ’n punt meer as Ajax Amsterdam (derde). Chelsea is tweede in groep H. Valencia betree die volgende ronde as wenner van dié groep. Dié Spaanse klub het Ajax met 1-0 geklop. Ajax, wat verlede seisoen nog die Champions League se halfeindronde gehaal het, sal nou sake in die Europa League gaan uitspook. Chelsea se bestuurder, Frank Lampard, was natuurlik bly sy span het gekwalifiseer, maar hy sê die senuwees het behoorlik geknaag. Lampard wil nou sy span in Januarie probeer versterk om nog verder in dié prestigeryke kompetisie te vorder. “Ons het ’n positiewe uitslag behaal en dis belangrik, maar as jy ons spel ontleed, was daar tye toe dinge nie so goed was nie. “Aan die einde voel ek ons was baie op ons senuwees. Lille het ons tot die einde toe onder druk geplaas,” het Lampard gesê. Maklik Al moes Liverpool vir sy laaste groepwedstryd na Oostenryk reis, het die verdedigende kampioen sy plek verseker deur Red Bull Salzburg maklik met 2-0 te klop. Jürgen Klopp, Liverpool se manager, sê: “Ek dink Salzburg het goed gedoen om ons nie te veel ruimte te gee nie. Ons moes hard werk om die doele aan te teken en hulle uit te hou. “Ek glo ons kon ses doele aangeteken het, maar Salzburg het hard gewerk. Ons het wel ons twee kanse gevat en dít was die verskil.”