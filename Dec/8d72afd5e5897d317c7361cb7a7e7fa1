LEDE van die Mountweg Cluster Trio-taakspan soek na ses verdagtes in verband met ’n moord, hijacking en sakeroof Vrydagaand in Greenbushes. Een van die verdagtes is gewond. Kol. Priscilla Naidu, ’n polisiewoordvoerder, sê die klaer (21) was net ná 20:00 by die toonbank van ’n winkel in Greenbush Road, Kabegapark, toe ses mans instap. Die mans was gewapen. Hulle het geld en ander items geëis. Lede van ’n sekuriteitsmaatskappy het onmiddellik gereageer toe die alarm geaktiveer is. Naidu sê toe die security guard by die winkel inkom, het hy met die verdagte naaste aan die deur gestoei. ’n Verdagte is beseer toe Roderick Erasmus (49) op die groep losgebrand het. Die verdagtes het terug­geskiet en Erasmus noodlottig gewond. Naidu sê ’n klant (50) is van sy selfoon, beursie en Nissan NP200-bakkie beroof. Die verdagtes het ook met kontant, sigarette, die klaer se selfoon en die security guard se vuurwapen op die vlug geslaan. Aangetref Volgens Naidu is die verdagtes se rooi Ford XR3 en die bakkie sowat 3 km van die winkel af gevind. Sy sê van die geld en die klant se wallet is naby die voertuie aangetref. Volgens Naidu is die Ford XR3 in Desember in KwaDwesi as gesteel aangemeld. Die polisie vermoed die verdagtes het ook ’n silwer Volkswagen Polo gebruik. Die polisie doen ’n beroep op die gemeenskap, hospitale en mediese sentrums om hulle onmiddellik te kontak as hulle agterdogtig is oor enige iemand wat vir mediese bystand ingebring word – sou dit dalk die beseerde verdagte wees. Die verdagtes is glo African mans in hulle 30’s. Een van die verdagtes het ’n letsel aan die linkerkant van sy gesig. Enige iemand met inligting oor die voorval word gevra om speurder-kol. Paul Orange by 082 779 7247 te bel. Vertroulik Die polisie in Kabegapark kan by 041 397 6802 gekontak word. Mense met wenke kan ook vir Stop Misdaad by 10111 of 08600 10111 bel. Alle inligting sal vertroulik gehanteer word. Inbellers het die reg om anoniem te bly.