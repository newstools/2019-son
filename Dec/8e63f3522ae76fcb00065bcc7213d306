DIE Kaapstad Sewestoernooi het die naweek weer aan die verwagtinge voldoen. Die atmosfeer was lekker loud en kleurvol en Kapenaars het glad nie teleurgestel nie. Die Blitsbokke het teen druktyd reeds hulle plek in die kwarteindstryd bespreek ná goeie oorwinnings oor Japan en Fidji. Die skare was feitlik onbeheerbaar toe die Blitsbokke opdraf om Fidji aan te durf, maar was in vir ’n skok toe die Fidjiane vroeg reeds ’n 14-0-voorsprong geneem het. “Sister Bettina” is egter daarna gespeel en dit het duidelik die atmosfeer in die stadion tot ’n nóg hoër vlak geneem. Sonlanders van so ver as die Noord-Kaap was teenwoordig en terwyl baie mense weird en funky outfits aangehad het, het die meerderheid hulle uitgedos in die Groen-en-goud van die Blitsbokke en die Springbokke. YoungstaCPT, ’n Freddie Mercury lookalike, sowel as Belinda Davids sorg vir die vermaak. Die gemiddelde sewes-aanhanger is maar van nature dors en die bierstalletjies is geesdriftig ondersteun, al jaag ’n 500ml Castle Lager jou R35 uit die sak uit. Nie dat dit ’n probleem was nie. “Ek het bonus gekry gister!” het ene Jonathan van die Paarl luidkeels verkondig. Cheers, Johnna! Vat vyf, Kaapstad! Sewesrugby is hier om te bly...