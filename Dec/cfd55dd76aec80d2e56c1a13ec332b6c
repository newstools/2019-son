CALITZDORP. – Onthou die naam Angela Diedericks. Binnekort sal haar naam op die lippe van almal in die kunswêreld wees. Sy is tans besig om haar claim in die Suid-Kaapse kunsateljees af te steek. ’n Stil, skamerige Angela vertel: “Ek het nog maar altyd geskilder, maar dit nooit ernstig opgeneem of gedink ’n mens kan ’n lewe daarvan maak nie. “Maar toe neem Nelton Willemse, my mentor, my onder sy vlerk. Hy het my die fynere kuns van skilder wysgemaak.” Volgens Angela hou sy meer daarvan om portrette, diere en plante te skilder. En toe Angela een van haar skilderye aan ons wys, het ons eerlikwaar gedink dis ’n afdruk van ’n omslag van ’n A3-almanak, so indrukwekkend was dit! Intussen skilder Angela in haar tuisdorp die plek in ’n nuwe dimensie. By die Laerskool Excelsior het sy die skool se boelieweek met ’n murial met die indrukwekkendste en toepaslikste prente uitgebeeld. Angela haal dan een van haar masterpieces uit: “Dit vat so ’n maand om so ’n skildery soos hierdie klaar te maak. “Hoe meer detail, hoe meer tyd. “En dit put jou uit, maar elke skildery is vir my soos my eie kind wat ek in die lewe bring. Ek skilder ook mense persoonlik.” Sy skilder met potlode wat verskriklik duur is: “Soms sal ek sommer my make-up tools ook gebruik as dit lol.” Ontwikkel Ma Sarah ondersteun haar dogter en glo in haar potensiaal: “Ek sal haar finansieel help en haar ondersteun met die rame vir die portrette.” Angela het reeds by die Youth Café gehelp om die jeug te help om ook hulle talente te ontwikkel. Van haar skilderye hang in verskeie restaurante.