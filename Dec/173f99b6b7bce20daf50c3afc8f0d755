DIE Argentynse sewesrugbyspan is glad nie 'n vreemdeling vir die Blitsbokke nie. Die Suid-Afrikaanse span kom reeds Saterdag 09:58 teen Los Pumas in hul sewesrugby gewaad in die kwarteindronde van die Wêreldreeks in Dubai te staan. Suid-Afrika het albei sy wedstryde in Groep D van die 2019/'20 seisoen se eerste Werledreeks toernooi op dag 2 gewen. Die Blitsbokke het Spanje met 35-5 geklop en toe 'n taai wedstryd teen Engeland met 19-14 gewen. Die Suid-Afrikaners het Donderdag hul eerste game van die toernooi teen Kenia met 17-12 gewen, maar was glad nie gelukkig oor hoe hulle die toernooi in Dubai afgeskop het nie. Renfred Dazel, hulpafrigter van die Blitsbokke, voel wel dag 2 se vertonings was baie beter. Dazel het gese: "Die effort wat die manne ingesit het maak ons baie bly. Ons liggaamsposisie op die verdediging was ook verblydend." Met die Dubai-toernooi wat nou soos toernooie in Sydney (Australië), Las Vegas (Amerika) en Hongkong ook oor drie dae gespeel word (in pas met die Olimpiese Spele se formaat) en langer pouses voel Dazel dit is omtrent 'n aanpassing vir die Blitsbokke. Veral met die wedstryd van vroulike spanne in die vroue toernooi wat ook deel daarvan uitmaak. "Die tyd af tussen wedstryde is nou langer, want ons deel die toernooi met die vroue se reeks en dit is beslis iets nuuts. "Om kwarteindstryde op die derde dag te speel, so ons sal gou weer moet regruk om gereed te maak vir Argentinië in die oggend. Ons weet wat om van hulle te verwag, maar ons hou maar die fokus by wat ons wil doen en hoe ons wil speel," het Dazel oor Saterdag se groters uitdagings gese. Intussen het die toernooi in Dubai vir 'n opskudding op dag 2 gesorg met Fidji, huidige Wêreldreeks titelhouer, nie vir die kwarteindronde  in die bekerafdeling kon kwalifiseer nie. Daar is egter ander sterk aanpraakmakers op die Dubai-titel soos Amerika, Nieu-Seeland en Australië wat vir die bekerafdeling se kwarteindronde gekwalifiseer het. Frankryk en Samoa het ook die kwarteindronde gehaal. Die Dubai-toernooi word op SuperSport se kanaal 201 uitgesaai. Kwarteindstryde:  09:14 - Frankryk t Engeland; 09:36 - Nieu-Seeland t Amerika; 09:58 - Suid-Afrika t Argentinië; 10:20 - Australië t Samoa.  