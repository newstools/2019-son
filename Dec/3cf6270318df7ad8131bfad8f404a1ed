DIE talentvolle skolerugbyspeler Dylan de Leeuw sal op ’n onvergeetlike 2019-seisoen kan terugkyk. Dié leerder het vanjaar sy matriek by die spogskool Paul Roos in Stellenbosch voltooi. Hy is ’n belowende slot wat sowat 2 m in sy rugbysokkies staan. Dit is byna onmoontlik om dié lang knaap mis te kyk. Op die rugbyveld het hy vanjaar ’n massiewe impak gemaak en sodoende sy weg begin baan om dalk die Springbokke in die volgende World Cup-toernooi in Frankryk te verteenwoordig. Die 18-jarige De Leeuw is as die Westelike Provinsie se Skolerugbyspeler van die jaar aangewys. Hy het sy toekenning op ’n gala-dinee in die Kelvin Grove Club in die Kaap ontvang. Hy word reeds vergelyk met die Wêreldspeler van die jaar, die Springbok Pieter-Steph du Toit. Die nederige hemelbesem sê hy gaan volgende jaar aan die Universiteit Stellenbosch (Maties) swot. De Leeuw het vir die WP in die Cravenweek gespeel en die Suid-Afrikaanse Skolespan in vanjaar se Sesnasies-reeks verteenwoordig. Hy was ook ’n lid van die Junior Bokke wat in ’n onlangse toerwedstryd in Tbilisi teen Georgië gespeel het.