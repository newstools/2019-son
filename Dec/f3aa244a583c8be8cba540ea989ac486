JOHN Plumtree en Greg Feek het sekerlik die grootste job in die All Blacks se plan om ’n herlewing as die wêreld se beste rugbyspan te maak. Plumtree, voormalige afrigter van die Suid-Afrikaanse Superrugbyspan die Sharks, is as die All Black-hulpafrigter aangestel om saam met die voorspelers te werk. Sy job is om die Kiwi’s se voorspelers weer mongrel te gee. Feek, voormalige hulpafrigter van Ierland, sal by die All Blacks dieselfde taak vervul as wat hy by die Iere gehad het – om die All Blacks se skrum gedug te maak. Daar is die afgelope twee seisoene kwaai gepraat oor hoe die All Blacks se voorspelers hulle aura verloor het en nie meer spanne fisiek kan domineer nie. Met verskeie ervare manne in die agtal wat boonop uitgetree het of volgende jaar op sabbatsverlof gaan, beteken dit die reset button word in 2020 behoorlik gedruk. Feek het in ’n onderhoud met Stuff.co.nz gesê dis vir hom ’n enorme eer om terug in sy geboorteland te wees en die kans te kry om die All Blacks se skrum na die volgende vlak te vat. “Daar is ’n massiewe legacy in die skrum wat Mike Cron (voormalige hulpafrigter) agtergelaat het. Ek beskou my as baie gelukkig om nou die intellektuele eiendom wat hy agtergelaat het, oor te neem, dit met die intellektuele eiendom wat ek in my tyd in Ierland opgebou het, te kombineer en dan daarop te bou,” het Feek gesê. “Hy (Cron) is ’n legende. Gaan kyk maar net na die Superrugby-franchises en hoeveel invloed hy op hulle gehad het. Ek het al verskeie gesprekke met Cronno gehad en sal beslis weer met hom gesels.”