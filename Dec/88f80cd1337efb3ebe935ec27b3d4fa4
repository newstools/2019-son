DIE Stad Kaapstad is stadig maar seker besig om oeroue tradisies soos die klopse en die Maleise kore uit die middestad te hou. Só meen verskeie klopse- en koor-groepe nadat die datums van tradisionele geleenthede dié jaar verskuif is. Die nagtroepe se march, ’n geleentheid waar verskeie Maleise kore op 31 Desember in die stad byeenkom, is nou met ’n dag vervroeg. Tweede Nuwejaar, deesdae as die Cape Town Street Parade bekend, vind nou op 4 Januarie plaas. Dié geleentheid word al dekades lank op 2 Januarie gehou. Geforseer Patrick Brink, woordvoerder van die Peninsula and District-karnavalvereniging en ook voorsitter van die Suid-Afrikaanse Koorraad, sê die Stad het vanjaar baie goed verander. “Die Suid-Afrikaanse Koorraad is nie geken in die verandering van die datum vir die nagtroepe nie. “Ons is eers agterna daaroor ingelig. Ons verneem dat die groepe geforseer is om ’n ooreenkoms te teken om die datum te verander.” Die Cape Malay Koreraad is die oudste koreraad in die Kaap. Shameeg Kemp, ’n leier van die organisasie, sê dit was ’n stryd om die nuwe datum te aanvaar. “Die tradisie van die nagtroepe kom uit die 1800’s uit. “Die Stad het ons dié jaar ’n opsie gegee om die datum te verander. “Hulle sê daar is nie genoeg hulpbronne vir veiligheid die aand nie omdat die stad op Oujaarsaand te besig is.” Die Stad gee fondse vir omheining, toilette en vervoer. Na verneem word, moet die Stad sy hulpbronne verleen aan mense wat na die Waterfront se vuurwerk gaan kyk. Daar is ook baie New Year’s Eve-partytjies in die middestad. “Ons het voor die datumverandering 41 groepe gehad wat sou deelneem. “Baie groepe het kop uitgetrek. Ons weet nie eens hoe dit die skare gaan raak nie, want gewoonlik het ons deurnag gesing omdat dit die volgende dag ’n vakansiedag is,” sê Kemp. Brink sê hy verstaan die Stad se punt dat Oujaarsaand ’n logistieke nagmerrie is. “Maar nou word daar gemors met oeroue tradisies en kultuur.” Muneeb Gambino van die Kaapse Klopse-karnavalvereniging sê die datumverandering van Tweede Nuwejaar was hulle besluit. “Die rede hiervoor is omdat die 2de Januarie vanjaar op ’n Donderdag is. “Dit is die begin van Maghrieb. ’n Vrydag is ’n heilige dag vir Moslems. “Vir die volgende drie jaar sal dit nie op 2 Januarie wees nie.” Brink sê as die woordvoerder van die Peninsula and District-karnavalvereniging, respekteer hy die besluit. Hy dink egter dat dié klopse wat nie Moslem is nie, se mening nie in ag geneem is nie. Van die kleiner klopse- en koor-groepe sê hulle gaan maar saam met die stroom. “As jy met die Stad se besluit verskil, word jy baie gou gevictimise. Jy sal dan nie benefit van enige befondsing nie,” sê iemand van ’n kleiner groep. JP Smith, mayco-lid vir veiligheid en sekuriteit, het Son verwys na die Stad se events office. Die kantoor het egter nie teen druktyd op Son se navrae gereageer nie.