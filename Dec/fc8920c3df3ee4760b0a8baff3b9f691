JÜRGEN Klopp, manager van die Liverpool-sokkerklub, het sy spelers se veggees geloof. Dis nadat sy span die eerste helfte van 2019-’20 se Engelse Premierliga-seisoen (EPL) onoorwonne afgesluit het. Die Reds het Sondag op Anfield hulle 10de wedstryd agtereenvolgens gewen. Hulle het Wolverhampton Wanderers met 1-0 geklop. Die wedstryd is egter deur ’n omstrede beslissing van die video assistant referee (VAR) ontsier. Die Reds verdien wel lof vir hoe hulle veggees en vasberadenheid verhoed het dat Wolves ’n gelykmaker kon kry. Liverpool se eerste EPL game in die nuwe jaar is teen Sheffield United. As die EPL-voorloper daar wen, sal dit ’n volle jaar van onoorwonne games vir Klopp se span wees. Hy sê: “As dit maklik was om so baie games te wen, sou meer spanne dit kon doen. Dis nie maklik nie. “Jy moet kan baklei met alles wat jy het. Soms het jy meer, soms het jy minder. “Die manne doen dit heeltyd en ek is trots op hulle en wat hulle gedoen het om nóg ’n uitslag in ons guns te verseker. Dit was indrukwekkend.” Klopp erken wel sy spelers het ná Sadio Mané se doel ’n bietjie laat slaplê: “Ons is maar almal net mens. So, dit was normaal. “By die volgende long ball het niemand dit opgevolg nie. Ons was nie vars genoeg in ons kop om aan te pas nie en het probleme vir onsself geskep.” Die Duitser het egter weer gemaan dat die wedloop om die titel vir hom en sy spelers, en selfs die fans, nog nie verby is nie. Hy sê: “Ek dink ons fans is nes die spelers: Hulle is nie geïnteresseerd daarin om oor die titel te praat nie. Hulle wil nie nou celebrate nie.”