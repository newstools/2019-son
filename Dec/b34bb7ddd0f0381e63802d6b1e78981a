JOSÉ Mourinho se verlede kom spook nou by hom. Die Portugees se destydse uitlating dat hy hom nooit by Tottenham Hotspur – Chelsea se aartsvyand – sou aansluit nie, het weer opgeduik. Mourinho is ongetwyfeld een van die Blues se suksesvolste bestuurders en het beslis die Londense klub se aansien in wêreldsokker na ’n hoër vlak geneem. Sy besluit om hom onlangs by Chelsea se rivals Spurs aan te sluit, is taboe vir die Blues. Boonop word dinge verder deurmekaargekrap nadat Mourinho sy mond uitgespoel het oor die legendariese Chelsea-speler Frank Lampard se besluit om hom destyds by Manchester City aan te sluit. Mourinho het tóé gesê Lampard se romanse met die Blues is iets van die verlede toe hy teen Chelsea gescore het, terwyl hy vyf seisoene gelede vir City uitgedraf het. Ondanks dit reken Lampard hy het geen grudge teen sy voormalige bestuurder nie. “Ek het op daai oomblik gevoel dit was nie reg nie,” het Lampard, die huidige Chelsea-bestuurder, gesê. “Ek moet uitwys dit was ook direk ná die wedstryd en soms kan die emosies van die wedstryd jou kommentaar beïnvloed. “Die groter prentjie vir my is dat die klub se fans sekerlik die love story, of nie, bepaal. “Dit is bewys noudat ek die klub bestuur, maar selfs dan het mense reeds geweet en verstaan hoe ek persoonlik oor die klub voel. “Dit gesê, ek wil dit net duidelik maak: Ek het geen grudges nie.” Die voormalige kaptein van Engeland meen Chelsea kan vandag ’n massiewe aanslag van Spurs verwag. “José het hulle geloof en hulle vertroue teruggebring, want die talent was altyd daar,” het Lampard verder gesê. “Ons kan vir seker wees hulle sal ons van alle angles met spoed aanval, selfs deur die middel van die veld. So, ons moet ons keer ken. “Dit gaan ook belangrik wees dat ons ons emosies beheer en die wedstryd goed bestuur.” Mourinho is op sy beurt ook nie juis gepla oor vandag se geleentheid nie. “Dis nóg ’n game en ons moenie fokus verloor wat ons objektief van drie punte betref nie,” het “The Special One”, soos Mourinho genoem word, gesê. “Spogregte kom, maar eers moet jy die job doen.” – AP