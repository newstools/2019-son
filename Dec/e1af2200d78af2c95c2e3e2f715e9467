DIE hoë koppe by Arsenal het geen benul van sokker as hulle Mikel Arteta as voltydse bestuurder gaan aanstel nie. Dís die mening van die sokkerlegende Paul Merson wat tussen 1985 en 1997 altesaam 327 keer vir die Gunners uitgedraf het. Merson, deesdae 'n sokkerkenner op Sky Sports, sê in sy rubriek op die sportkanaal se webwerf, die Spanjaard bring niks nuuts na die tafel nie. Merson vergelyk die voormalige Arsenal-kaptein met die Gunners se waarnemende bestuurder Freddie Ljungberg "wat die afgelope paar weke uit sy diepte gelyk het". Arsenal het Sondag op hul tuisveld lag-lag met 3-0 teen City verloor. Dit was Ljungberg se tweede nederlaag as tydelike bestuurder. Merson sê die feit dat Arteta 'n hulpafrigter by Manchester City is, gaan nie skielik maak dat Arsenal soos die viermalige kampioene speel nie. "Kom ons wees eerlik. Guardiola sal sukkel om dié Arsenal-span te bestuur en Jurgen Klopp ook. "Aan die einde van die dag is jy net so goed soos jou spelers en die idee dat Arteta Guardiola se styl by die Emirates gaan na maak, val uitmekaar as jy kyk na die spelers met wie hy gaan werk." Merson sê daar bestaan boonop groot vraagtekens oor Arteta se ervaring as bestuurder. "Een van die groot faktore wat Arteta met die job verbind, is dat hy onder Guardiola gewerk het en hy het voorheen vir Arsenal gespeel. Behalwe die feit dat hy nie oppad na die oefenveld sal verdwaal nie, weet ek nie wat anders hy na die tafel bring nie. "Ons het gesien hoe uit sy diepte Freddie Ljungberg die afgelope paar weke is. Wat is die verskil tussen Ljungberg en Arteta anders as die feit dat hy onder Pep by Manchester City gewerk het. Luidens berigte vanuit Engeland is onderhandelinge met Arteta tans in 'n gevorderde stadium. Van Arsenal se uitvoerende lede is Maandag in die oggendure by Arteta se huis opgemerk. 