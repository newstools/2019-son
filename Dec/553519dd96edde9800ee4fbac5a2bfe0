ROBERTSON. – Die Stevens-gesin het baie na die nuwe jaar uitgesien, maar toe verloor hulle alles in ’n brand. Stienie Stevens sê hulle het nuwe meubels gekoop en die huis vir hulle mooi reggemaak sodat hulle die nuwe jaar met nuwe voornemens kon ingaan. Sondag het alles egter in ’n oogwink verander toe hulle huis uitgebrand het. “Ons het alles verloor – klere en onse kos,” sê Stevens na aan trane. Volgens haar was sy ten tyde van die brand oorkant die pad by ’n buurvrou. Stevens sê dit is toe dat haar buurvrou sê sy moet kyk, daar trek rook uit haar huis. ’n Steeds geskokte Stevens vertel: “Ek het net geskree: ‘My huis brand! My huis brand!’ ” Stevens sê sy kon nie by haar huis ingaan nie en moes net verslae toekyk hoe ál haar nuwe meubels uitbrand. “Dit was vir my ’n bitter pil om te sluk. “Ons het so na die nuwe jaar uitgesien, maar nou moet ons weer van voor af begin,” vertel sy droewig. Stevens se familie het die brand self probeer blus, maar al hulle pogings was vergeefs. Die brandweer het die vlamme onder bedwang gebring. Volgens haar was die oorsaak ’n kortsluiting by die kragboks. Enige iemand wat die gesin wil help, kan Stevens gerus bel by 084 610 5250.