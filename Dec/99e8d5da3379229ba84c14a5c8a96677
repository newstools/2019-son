ROWAN Richards wil help bou aan Oos-Kaapse krieket nadat die Grens Krieketunie hom opgeroep het. Die voormalige speler vir die Warriors het in Maart uit professionele krieket getree. Hy het in sy lang en roemryke loopbaan vir Grens, Northerns, die Titans en die Warriors gespeel. Hy het sy loopbaan as speler by Easterns afgesluit. Richards is lief vir die game en het daarom onmiddellik met afrigting aan die Queens College in Queenstown begin. Hy is egter nou vir ’n hoër eer gekies. Die Grens Krieketunie het hom nou opgeroep om in die Khaya Majola-week as spanbestuurder en hulp­afrigter vir Shannon Musto en Singatha Gcilitshana se Grens-span te dien. Opgewonde “Toe Grens my vra om hulp te verleen, het ek gespring vir die geleentheid,” sê Richards. “Ek het nooit self as jong speler in hierdie week gespeel nie, so, ek is baie opgewonde om vanjaar daar betrokke te wees.” Hy meen as ’n speler wat dié week misgeloop het, is hy ’n goeie voorbeeld van iemand wat steeds sy droom gevolg en deurgedruk het om ’n professionele speler te word. “Ek dink dis belangrik dat die spelers leer dis nie die einde van die wêreld as hulle dit nie tot in hierdie week gemaak het nie,” sê hy. “Ek sê vir spelers om aan te hou hard werk. Selfs al presteer hulle nie in die krieketweek nie, kan hulle steeds ’n sukses van hulle krieket maak.” Volgens hom het hy ná net ’n paar dae daar reeds hope talent gesien. – Cricket.co.za