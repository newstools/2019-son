SIVIWE “Shakes” Soyizwapi is deesdae die Blitsbokke se voorbok. Hy volg in die voetspore van Philip Snyman, wat onlangs weens ’n knaende rugbesering moes uittree as die Blitse se kaptein. Shakes (27) lei die naweek die SA span by die Wêreldreekstoernooi in Kaapstad. “Ek geniet die kapteinskap geweldig,” het Soyizwapi vroeër dié week gesê. Professioneel “Ons het ’n goeie leiersgroep en manne soos Cecil (Afrika), Justin (Geduld) en Impi (Visser) is almal leiers in eie reg en is van groot hulp vir my. “Die ander manne bring ook almal hulle kant. Almal hier is professioneel en weet wat dit verg om hoëprestasie-atlete te wees. “ ’n Ou moet ook erkenning gee aan manne wat voor my die armband gedra het, soos Philip, Kyle (Brown), coach Neil (Powell) en Paul Treu (voormalige afrigter) wat die fondasie vir ons gelê het.” Shakes was natuurlik die Blitse se kaptein in die afgelope naweek se toernooi in Dubai en het sy 27ste verjaardag saam met sy span as die wenners daarvan gevier. “Ek het Saterdag­oggend vir my kamermaat, Ruhan Nel, gesê hoe great dit sal wees as ons die toernooi op my birthday wen. Toe doen ons dit wragtig! “Ek was skoon sprakeloos ná afloop van die final,” vertel die vleuel van Mthatha. Powell het Seabelo Senatla, die Blitse se ander vleuel, in Dubai deurlopend vir die bank af laat speel. Soyizwapi en sy spanmaats kon hulle vreugde nie beteuel toe Senatla die Kiwi’s se doppie in die eindstryd laat klap het nie. “Sea het sy enkel effens seergemaak in die eerste wedstryd in Dubai. “So, ons was baie bly dat hy ’n kans gehad het om weer sy spoed vir die wêreld ten toon te kon stel. “Dit was ook ’n deurslaggewende oomblik in die wedstryd, want Nieu-Seeland was in daardie stadium op die aanval.” Hy sê daar’s altyd druk om in die Kaap te perform. “SA is ’n land wat versot is op rugby, so daar is altyd druk. “Ons het pas die WB gewen en daar sal altyd verwagtinge van ons wees. Ons moet nou net die selfvertroue van Dubai­ vat en hierdie naweek in positiewe energie omskep.”