’N MASSIEWE uittog van kriekettalent kan in 2020 verwag word wanneer die borgskap van die Proteas en Krieket Suid-Afrika (KSA) se hoofborg, Standard Bank, tot ’n einde kom. Die bekende finansiële instansie het Vrydag in ’n verklaring aangedui hy gaan in April 2020 nie sy ooreenkoms as hoofborg van die Proteas hernu nie. Dit beteken die KSA het in die laaste paar jaar verskeie borge verloor. Sunfoil borg nou ’n geruime tyd lank nie meer franchise-krieket se vierdag­reeks nie. Momentum het hom ook ’n jaar gelede onttrek as borg van die KSA se franchise-eendagreeks. Die opwindende Mzansi Superliga is in sy tweede seisoen steeds sonder ’n titelborg en kos die KSA glo enorme bedrae geld om aan die gang te hou. Die afgelope twee jaar is ook ’n tydperk waarin SA krieket hope talentvolle spelers verloor het. Morné Morkel, Kyle Abbott, Duanne­ Olivier en Rilee Rossouw speel almal deesdae hulle krieket oorsee met Kolpak-kontrakte. Dan het die ongelooflik talentvolle AB de Villiers ook verlede jaar skielik uitgetree. Dit lyk egter so ’n bietjie asof daar positiewe bewegings by die KSA gemaak word in ’n week van onstuimige omstredenheid by die beheerraad. En die sneller op die deurmekaarspul by die KSA is laas Sondag getrek toe hy besluit het om vyf joernaliste se akkreditasie vir wedstryde op te skort. Die rede wat Thabang Moroe, die nou geskorste uitvoerende hoof (CEO), verskaf het, is dat dié joernaliste te negatief oor die KSA berig het. Met Moroe uit die pad en verskeie ander omstrede werk­nemers by die KSA geskors, lyk dit asof die KSA nou aan die werk kan spring met regruk-aksies om SA krieket weer op koers te kry. Die gunstelinge vir die rol van tydelike CEO is die oud-Protea Dave Richardson en dr. Jacques Faul, wat al voorheen by die KSA in ’n tydelike hoedanigheid as CEO opgetree het. Faul is tans die CEO van die Titans-franchise in Pretoria, terwyl Richardson tot onlangs nog die CEO van die Internasionale Krieketraad was. Albei kandidate spog dus met jare se ervaring in krieketbestuur. En met Moroe wat nog moet voorkom by die KSA op klagtes van wangedrag, sal Richardson of Faul se aanstelling dalk net ’n dress rehearsal wees voordat een van hulle hierdie belangrike rol permanent sal vervul. Die besluit is egter in die hande van die KSA se raad en president, Chris Nenzani. Die KSA moet sy raad weer voltallig kry nadat drie lede – Shirley Zinn, Iqbal Khan en Dawn Mokhobo – dié week bedank het. Die werknemers by die KSA wat saam met Moroe geskors is, is: Ziyanda Nkuta (finansiële bestuurder), Lundi Maja (aankoopbestuurder) en Dalene Nolan (administrateur).