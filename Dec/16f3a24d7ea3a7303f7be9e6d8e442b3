OUDTSHOORN. – Kerskaartjies met Bybelse prentjies op, soos Jesus in die krip met Moeder Maria en Josef en die wyse manne. Dit is die Kerskaartjies waarna die beminde meester Japie Coetzee, oud-skoolhoof en struggle-veteraan, en deesdae stryder vir senior burgers en kankerlyers, verlang. Meester Japie sê: “Ek kan nie vergeet waarmee ons grootgemaak is nie. Dit bring soveel nostalgie en verlange mee. “Die pragtigste Kerskaar­tjies wat in ’n pakkie gekoop word. Dan name opskryf van geliefdes wat jy graag wil onthou. “Dan is dit poskantoor toe vir ’n posseël in die boonste regterkantse hoekie van ’n wit koevert. Ek proe dan nou glad daai smaak van nat gelekte posseël in my mond.” ’n Posman – of post boy – lewer die Kerskaartjies dan by die adres op die koevert af, onthou Japie. Kuier Die wyse gryse onthou: “Dan word die Kerskaartjie gehang aan ’n lyntjie wat van muur tot muur in die voorhuis gespan is. “Wanneer mense in die Kerstyd kom kuier, dan spog jy met hoeveel kaartjies die huisgesin gekry het.” Dan sak die nimlike meester Japie tong in die kies af: “Ek het vanoggend my laaste Kerskaartjies gepos. Dis iets waarmee ek grootgeword het. “As jy nie een ontvang nie, is dit nie omdat ek jou vergeet het nie, maar omdat jy spesiaal is vir my, want ek gaan jou persoonlik kom visit!”