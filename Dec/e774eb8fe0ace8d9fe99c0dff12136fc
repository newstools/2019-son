DIS die Chilli Boys se laaste kans vir punte in 2019 wanneer SuperSport United besoek aflê, en hulle is lus vir amok maak. Chippa United gaan môre in die Nelson Mandelabaai-sta­dion probeer om sy onoorwonne lopie in die Premiersokker­liga (PSL) tot vyf wedstryde te rek. Dis nadat Chippa vir Cape Town City twee weke gelede met 1-0 in die Kaap geklop het om net sy derde oorwinning van die seisoen te behaal. SuperSport is tans derde op die PSL-log. So, aangesien die Chilli Boys in die 11de plek is, blyk dit dat ’n moeilike stryd vir hulle voorlê. Hoewel Chippa uit die relegasiesone is, bestaan die moontlikheid dat hy weer daarin kan beland. Die plaaslike held Gregory Damons sê die span is egter vol selfvertroue, veral ná hulle oorwinning oor Cape Town City. Selfvertroue Damons sê: “Almal is gretig om te speel en is gereed vir SuperSport. “Hoewel hulle dié seisoen een van die gevaarspanne is, is ons vol selfvertroue dat ons ’n oorwinning kan behaal, veral omdat ons tuis speel. “Dit maak altyd ’n verskil vir ons met die ondersteuners agter die span.” Chippa lyk al hoe gevaarliker op die aanval en betroubaarder op die verdediging. Die doelwagter, Veli Mothwa, het nou al vier agtereenvolgende clean sheets behaal. Damons, wat eintlik ’n aanvallende speler is, het dié seisoen sover goed uitgehelp as ’n wing back. Dit lyk ook asof Augustine Chidi Kwem al hoe gevaarliker word met elke wedstryd. Die Nigeriese doelskieter was verantwoordelik vir die wendoel teen City en sal teen SuperSport nog doele by sy drie sover dié seisoen wil voeg. Dié wedstryd skop 20:15 af.