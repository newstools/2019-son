DIE senuwees knaag effe, maar die Suid-Afrikaanse vroue-sewesspan is oorgehaal om die naweek goed te vaar in Kaapstad. Die vrouewêreldreeks se derde toernooi van die seisoen maak eerskomende naweek sy Kaapse debuut. Paul Delport (afrigter) se Imbokodo het gister by Bishops in Rondebosch hulle voorbereiding vir die naweek se aksie voortgesit. Delport het op ’n kol hard met sy spelers gepraat. Dit is duidelik dat die vooruitgang van die Imbokodo die voormalige kaptein van die Blitsbokke baie na aan die hart lê. “Ons is baie opgewonde, maar terselfdertyd ook lekker nervous,” het Mathrin Simmers, een van die meer ervare spelers, gister gesê. “Dis die eerste keer dat ons in die Cape Town 7’s speel en ons sien baie daarna uit om voor ons tuisskare te perform.” Die Imbokodo is saam met ver­lede naweek se kampioen in Dubai, Nieu-Seeland, en Rusland en Fidji in groep A geloot. En volgens Simmers is ál die groepe tough. Drieë “Daar’s nie meer iets soos ’n maklike pool nie. Ál die spanne groei só vinnig. So, daar is nie juis maklike wedstryde nie,” aldus die Knysna-boorling. Sy het die Imbokodo reeds in 36 wedstryde verteenwoordig en 6 drieë gedruk. Dit maak van haar die Imbo met die tweede meeste wedstryde. Zenay Jordaan met 52 games is die mees ervare. “Coach Paul probeer ons in ons oefensessies onder druk sit om ons sodoende deeglik voor te berei vir wat voorlê. Hy berei ons voor vir verskillende situasies wat in wedstryde sal of kan gebeur.” Simmers sê die Imbokodo het sekere doelwitte vir die naweek. “Almal wil natuurlik wen, maar ons wil baie graag ’n goeie brand rugby speel. Ons het reeds planne gemaak en target beslis ’n sekere span in ons groep. As spanne ons gaan onderskat, kan hulle in wees vir ’n paar surprises,” aldus die veelsydige agterspeler.