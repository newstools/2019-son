DIE Chilli Boys het min tyd om hul Kersete af te brand. Dié Premiersokkerliga (PSL)-span moet drie wedstryde in sewe dae in die nuwe jaar speel. Chippa United het SuperSport United Saterdag in die Nelson Mandela Bay Stadium met 1-0 geklop. Hy gaan nou ’n blaaskans vat net tot Vrydag en dan weer begin voorberei vir die tweede helfte van die PSL, waarin ’n moeilike tyd voorlê. Met die oorwinning oor SuperSport het die Chilli Boys hulle onoorwonne lopie tot vyf wedstryde gestrek. Die klub is nou ook negende op die puntelys. Hy lyk nou goed om volgende jaar ’n aanslag te maak op ’n plek in die top-ag. Die drie wedstryde kort ná mekaar sal Chippa egter toets. Twee daarvan is wegwedstryde: Polokwane City op 4 Januarie in die Peter Mokaba Stadium en Black Leopards op 8 Januarie in die Thohoyandou Stadium. Terugkom Die Chilli Boys se derde wedstryd is darem tuis, maar dis op hulle tweede tuisveld, die Sisa Dukashe Stadium in Oos-Londen. Dis op 11 Januarie teen Maritzburg United. Chippa se breier, Norman Mapeza, sê: “Die spelers moet die vier dae goed rus, want wanneer ons terugkom, moet ons voorberei vir die nuwe jaar. “Ons sit nou in ’n goeie plek, maar as ons nie aanhou wen en punte bykry nie, gaan ons al die harde werk wat ons tot nou gedoen het, in die water gooi. “Tyd tussen wedstryde is min. So, hoe beter ons voorberei hoe beter gaan dit wees om te reis pleks van te oefen.”