JADE Tarigue Linnen was ’n belowende rugbyspeler, maar sy liefde vir musiek het die oorhand gekry. Vandag is hy die rapper JTL, asook ’n musiekvervaardiger en ’n sound engineer. Die 18-jarige help boonop opkomende musikante om hulle voete in die Suid-Afrikaanse musiek­bedryf te vind. JTL het destyds, toe hy nog op skool was, vir die Tygerberg Rugby Club vleuel gespeel. Nadat hy vanjaar aan Cravenby Combined School in Ravensmead gematrikuleer het, het hy besluit om al sy aandag op sy musiekloopbaan toe te spits. “Ek het in 2012 begin rap – op laerskool en op die ouderdom van 12,” vertel JTL. “(Die Amerikaanse rappers) Lil Wayne en Tupac Shakur was my inspirasie. “Ek het in skoolkonserte en talent shows met my talente afgeshow. Ek het ook aan skole se talentkompetisies deelgeneem. “Later het ek behoort aan Palm Crusaders, ’n band van Ravens­mead. Tans behoort ek aan die hip-hop-groep LMK (Lyrically Mo­lest­ed Kings).” Lirieke JTL kan ook trompet speel. Hy het in 2014 die single “Grateful” uitgereik. Binnekort gaan nog twee die wêreld ingestuur word: “Where I Came from” en “Where I’m Going”. Drie jaar gelede het JTL begin om musiek te vervaardig. “Ek help mense wat graag iets in die lewe wil bereik. “Ek gebruik die komediant Ashley Pienaar se studio in Bellville, AP Production, om my musiek te vervaardig. “Ek skryf self die lirieke en vervaardig die beats. “Ek gebruik die programme Fruity Loop 12 en Fruity Loop 20 (FL Studio 12 en 20). Ek help enige artist – van gqom en reggae tot R&B. “Ek het rugby gelos omdat ek gesien het ek kan ver kom in wat ek doen en behoeftige artists hierdeur help.”