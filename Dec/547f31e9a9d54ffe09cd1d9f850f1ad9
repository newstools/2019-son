’N DRANKHANDELAAR het ingespring met ’n veldtog teen die verwoesting wat drink en bestuur kan veroorsaak. Spar se Tops-winkels waarsku sy klante sommer op die drankbottels self! Minstens 14 000 mense sterf elke jaar op paaie in motorongelukke. Dis amper 1 200 sterftes per maand. En ’n volle 60% daarvan is weens drink en bestuur. Suid-Afrikaanse karbestuurders is onder die meeste wanneer dit kom by drink en bestuur. Dít luidens die misdaadstatistiek van die polisie vir 2018-’19. Altesaam 82 912 sake van dronkbestuur is in daardie tydperk aangemeld. Gesteek Tops het in Desember sy Aftertaste-veldtog begin sodat mense reg kan kies wanneer hulle drink. Soos om van alternatiewe vervoer gebruik te maak wanneer hulle ’n dop gesteek het. Mark Robinson, die Spar-groep se liquor manager, sê padongelukke kos Suid-Afrika R140 miljard per jaar aan versekering, verlies van werk, hospitaalkoste en uitbetalings van die Padongelukkefonds. “Dan kom die honderde slagoffers nog by wat beseer word en nie vir hulle gesin kan sorg nie. “Nog erger is die lewensverlies van onskuldige mense, ouers wat kinders verloor en kinders wat ouers verloor. “Dit is vernietigend en kan voorkom word.” Robinson sê die veldtog waarsku mense oor die nagevolge van dronkbestuur. Gebottel “Die veldtog beskryf die gevoel van die mense ná ’n ongeluk. Dis hartseer en herinneringe wat die persoon vir die res van sy lewe sal hou.” Die drankies wat gebottel word is Grief, Remorse en Eternal Mourning. Die veldtog kom voor in televisieadvertensies, sosiale media, by winkels en nou in die vorm van bottels. Robinson sê hulle is bewus van die rol wat hulle moet speel dat mense alkohol verantwoordelik gebruik. “Drink en bestuur is ’n yslike probleem in die land en as markleier ondersteun ons die wetgewing wanneer alkohol verkoop word.” Robinson voeg by hulle hoop die veldtog sal help dat mense die vernietigende en permanente uitwerking sal besef wat alkohol kan hê as hulle drink en bestuur.