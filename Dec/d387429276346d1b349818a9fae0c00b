DIE Chilli Boys is onoorwonne in hulle laaste drie wedstryde in die Premier Sokkerliga (PSL). Hulle sal daardie rekord graag met ’n oorwinning oor Cape Town City wil behou. Chippa United sal egter­ môre­ in die Athlone Stadium moet uithaal en wys as hy sy indrukwekkende vertonings teen die onvoorspelbare Citizens wil voortsit. Ondanks Chippa se onoorwonne lopie sit hy steeds laaste (16de) op die PSL log. Gelukkig vir Chippa sukkel die Citizens eintlik nes hulle. Hoewel die Citizens vyf plekke bo die Oos-Kaapse-span op die log sit, is die punteverskil net twee. So, wat die log betref, kan ’n oorwinning dinge vir Chippa baie verander. Norman Mapeza, die Chippa-breier, sê sy span gaan alles insit vir ’n oorwinning. Mapeza sê: “Ons sal enige punte vat, maar ons weet almal dat oorwinnings die beste vir ons sal wees. “Dis waarom ons sal probeer om City te klop. Dit gaan egter nie maklik wees nie en sal dieselfde toewyding verg as in ons vorige drie wedstryde.” Albei spanne kon dié seisoen sover nog net 2 oorwinnings behaal in 13 wedstryde. Mapeza sê: “Albei spanne sukkel wat oorwinnings betref, maar City het kwaliteit-spelers wat wedstryde op hulle kop kan keer.” Mapeza sê hy verwag weer dat ál die spelers hulle bes sal gee – veral sy verdedigers – om City te stuit. Met Veli Mothwa in die doelhok het Chippa ook sover drie agtereenvolgende clean sheets behaal. Dit dra definitief by tot die stryd teen relegasie. Mapeza sê: “Ek het al gesê Mothwa vaar goed in die doelhok, maar dis nie net sy verantwoordelikheid om seker te maak die ander span kry nie doele nie. “Dis die verantwoordelikheid van ál 23 spelers in die groep om mekaar aan te spoor. “As ons dít doen, glo ek ons kan ’n goeie uitslag behaal.” Chippa kort doele, maar die Nigeriese doelskieter Augus­tine Kwem lyk gretig en Wil­liam Twala het drie doele in sy laaste drie wedstryde aangeteken.