FIGHT Sports en e.tv het tot boks fans se redding gekom. Dis nadat SuperSport bekend gemaak hy wys nie meer Saterdagaand se groot geveg tussen Andy Ruiz en Anthony Joshua in Saoedi-Arabië nie. SuperSport het die naweek sy spyt uitgespreek daaroor dat hy nie die regte daarvoor kon bekom nie. Dit was ’n massiewe teleurstelling vir duisende Suid-Afrikaners wat die geveg om die swaargewigtitel van die wêreld op die kassie wou kyk. Volgens The South African gaan Fight Sports die grootste geveg van die jaar op kanaal 115 beeldsend. Platgeslaan Intussen sê Joshua gerugte dat hy sy bokshandskoene gaan ophang as hy weer verloor, is absolute snert. Ruiz het die wêreld op 1 Junie geskok toe hy Joshua, die oorweldigende gunsteling, vier keer platgeslaan het en in die sewende ronde met ’n TKO gewen het. Joshua sê: “Ek is mal oor my sport en beplan om te boks tot ek 50 is. “Daar is hoegenaamd geen moontlikheid van uittrede nie.” Party kenners sê Joshua se loopbaan is by ’n kruispad. Hy sê egter: “Talle groot name het al slae gekry en weer op die wenpad gekom.”