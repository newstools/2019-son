NOUPOORT. – Jou troudag is mos die heel belang­rikste dag in jou lewe. Alle oë is net op jou en jy voel soos ’n prinses. Maar dié klein Karoodorp het onlangs iets onvergeetliks aanskou. Dit was ’n dag toe drie pragtige bruide in een sere­monie aan hulle handsome bruidegomme “ja” gesê het. Hierdie piepklein dorp sowat 750 km van Kaapstad af het nog nooit so iets beleef nie. Natasha Booysen, een van die bruide, sê die gemeenskap kan nou nog nie oor dié groot driedubbele troue uitgepraat raak nie. “Dit het alles só vinnig gebeur. Maar dis in net twee weke mooi beplan,” verduidelik Natasha. Die verlowings en troues het sommer so gelyktydig op 30 November plaasgevind. Natasha sê Magde­lene Pietersen, haar man, Vivian Booysen, se ma het hulle aangeraai om almal op een dag te trou “omdat Vivian se jonger suster, Pedru Beukes, “nie voor haar oudste boeta kon trou nie”. “Sy het gesê dit sal nie reg wees nie. Hy moet eerste trou en dit is hoe ons almal saam besluit het om op een dag dan saam te trou.” Natasha, Vivian, sy suster Pedru, haar man, Julian, en die broer en suster se ander broer, Elton Pietersen, en sy vrou, Rose, het toe so saam-saam die jawoord aan mekaar gegee. Voor sowat 60 gaste het die bruide en bruidegomme in die Congregational Kerk in die dorp hulle “I do’s” gesê. “Dit was mal gewees, maar ons het dit geniet. Almal was so opgewonde omdat niks soos dít voorheen in ons klein dorpie gebeur het nie,” sê Natasha. Afgeloop Vir haar is dit ’n dag wat sy, haar man en die ander twee couples nooit sal vergeet nie. “Die mense kan nie ophou praat nie. “Hulle kan nie glo ons het sommer so gou beplan en alles het so mooi afgeloop nie. “Ek weet nie of iets soos dít gou weer sal gebeur nie, maar mens weet nooit nie.” Sy vertel toe hulle op die plaas Sherborne aankom, was die boer en sy vrou so verbaas dat daar drie couples is. Die plaas is die plek waar die meeste couples hulle troufoto’s gaan neem. “Hulle het ons sommer gebless met ’n skaap. Ons gaan dit geniet oor die festive season,” sê Natasha.