DIE vakansie het nog skaars begin en etlike mense het reeds in die Kaap verdrink. Zahid Badroodien, die Stad Kaapstad se mayco-lid vir gemeenskapsdienste en gesondheid, sê dit pla hom. “Veral ná al die veldtogte en bewusmakings wat gehou is om die gevare van swem te beklemtoon.” In die 2018-’19-seisoen het 11 mense verdrink. In die seisoen voor dit het 19 mense verdrink.” Badroodien sê die verdrinkings is hoofsaaklik weens sleurstrome en mense wat in areas swem wat nie bedoel is vir mense om te swem nie. “Ons belangrikste boodskappe is om mense te waarsku teen rip currents en om net in areas te swem wat op die strand as veilige sones gemerk is.” Die Stad Kaapstad het 282 seisoenale lewens­redders en 11 permanente senior lewensredders. by 26 plekke langs die kus. “Ons lewensredders doen uitstekende werk. Veral as jy dink aan die duisende mense wat op die strande toesak. “Hulle help ook met mense wat amper verdrink en met baie ander voorvalle. Hulle kan nie alles alleen doen nie.” Badroodien sê Baaienaars kan ook baat vind deur die reëls te gehoorsaam. Mense moet net swem in die gemerkte areas en op plekke waar lewensredders diens doen. “Bly tussen die vlae. En ouers moet heeltyd by hulle kinders wees.” Volgens Badroodien is geen van die 10 verdrinkings alkoholverwant nie. Net twee mense wat verdrink het, was ouer as 18. Nege van hulle was manlik. Badroodien voeg by: “Twee derdes van die verdrinkings hou verband met anti­sosiale gedrag.” Mense word ook daaraan her­inner om nie drank na die strand te bring nie.