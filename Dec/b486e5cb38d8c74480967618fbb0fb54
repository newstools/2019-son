MAAK seker jy check jou kar se deurslotte voordat jy wegstap – car jammers is op die uitkyk en word ál hoe kreatiewer om unsuspecting slagoffers se dag te spoil. Laas week het die metropolisie twee boosdoeners in Seepunt betrap nadat hulle probeer het om ’n kar te car-jam. Die kar het aan ’n metropolisiebeampte behoort. Ruth Solomons, woordvoerder van die metropolisie, sê die beampte het ’n beskrywing van die voertuig waarin die verdagtes gery het aan die cops in Rondebosch gegee. Die verdagtes het egter in ’n wilde jaagtog weggekom. Solomons sê die verdagtes is die volgende dag in Seepunt betrap toe die beamptes die skelms se kar raakgesien en hulle vasgetrek het. “Twee verdagtes, 32 en 30, is gearresteer. Beamptes het verskeie car-jamming-toestelle by hulle gevind,” het Solomons bygevoeg. Sy waarsku mense om eers baie seker te maak hulle voertuig is sommer goed beveilig voordat dit iewers los.