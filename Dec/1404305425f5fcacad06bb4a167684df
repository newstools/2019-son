VIR die res van hulle lewe gaan twee Baaise gangsters agter tralies moet sit. Damian Kammies en Warren Steyn is Vrydag in die Baaise hooggeregshof tot lewenslange tronkstraf gevonnis. Hulle is verlede week in dié hof skuldig bevind op klagte van moord, huisbraak, ontvoering en die onwettige besit van ’n vuurwapen. Die moord op Mohammed “Mielie” Gamieldien het op 19 November 2016 in Schauderville plaasgevind. Regter Glenn Goosen het hulle onskuldig bevind aan die moord op Deon Matthys. Hulle medebeskuldigdes, Deilon Makoppa en Kurt Bosman, is ook vrygespreek van die moord op Matthys. Hulle is ook vrygespreek op klagte van die onwettige besit van ’n vuurwapen en ammunisie, aanranding met die opset om ernstig te beseer en ontvoering. Hulle het nie saam tereggestaan vir die moord op Gamieldien nie. Die mans het onskuldig gepleit op die klagte teen hulle. Goosen het verlede week in sy uitspraak mediese getuienis herhaal dat Gamieldien dood is weens ’n skoot in die kop en borsbeserings. Matthys se dood is toegeskryf aan ’n skietwond in die bors. Goosen het bevind die witness wat oor Gamieldien se moord getuig het, was ’n eerlike en betroubare getuie. Volgens Goosen is daar geen direkte bewyse wat sy getuienis weerlê nie. Die regter het gesê die tweede getuie se getuienis oor Matthys is in geen opsig bevredigend nie. Volgens Goosen was dit nie nodig vir Matthys se aanvallers om dié getuie te vra om hulle na Matthys se woning te direct nie. Dit is omdat hulle weet waar Matthys woon aangesien hulle almal van dieselfde omgewing is. Goosen het gesê dit is hoogs onwaarskynlik dat Matthys se aanvallers so ’n groot risiko sou loop deur die getuie saam na Matthys se huis te neem. Gamieldien was op die dag van sy dood by ’n huis in Schauderville toe drie mans die deur oopbreek op soek na iemand. Hulle het Gamieldien daarvan beskuldig dat hy geweet het waar die persoon is en hy is toe uit die huis ontvoer. Dit was die laaste keer dat hy lewend gesien is. Gamieldien se oorskot is later in ’n veld in Malabar gevind. Adv. Mujaahid Sanden het aangekla.