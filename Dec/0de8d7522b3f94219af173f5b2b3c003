DONASIES stroom in vir die talle brandslagoffers van Leonsdale wat ál hulle besittings verloor het. Franchesca Walker, die wyksraadslid in Leonsdale, sê hulle is dankbaar vir die skenkings. Die huise het vroeër dié week tot op die grond afgebrand. Walker sê: “Ons benodig nog babagoed, soos nappies en klere. Hier is drie babas, van wie een net ’n maand oud is. “Baie mense het vir ons klere, skoene en komberse gebring. “Ons het ook baie skenkings van plaaslike winkels gekry, waarvan ons kospakkies vir die mense gaan maak. “Die mense kry ook maaltye terwyl hulle in die saal (in Leonsdale) gehuisves word.” Volgens pastoor Alton Flanders gaan Shoprite ook vandag kos aan die slagoffers uitdeel. Flanders sê: “Daar is gedurende die verwoestende brand 22 hokke in puin gelê en 78 mense is haweloos gelaat. “Die meeste van die slagoffers wat hulle besittings verloor het, word tydelike in Leonsdale se gemeenskapsaal gehuisves en die res woon by hulle familie.” Die Stad Kaapstad het gister begin om die perseel skoon te maak sodat die inwoners weer hokke kan begin opslaan. Volgens Flanders wag die mense net op die Stad Kaapstad om aan hulle boumateriaal te verskaf om hulle hokke te herbou. Lede van die publiek het hulle harte oopgemaak en talle donasies gegee. Die skenkers is van Riverton, Elsiesrivier, Salberau en Ruyterwacht. Twee voertuie vol skenkings is gister by die gemeenskapsaal afgelaai. Daar is ook nog ’n behoefte aan skoolklere en skoene vir kinders.