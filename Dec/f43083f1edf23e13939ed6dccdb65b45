‘N MAN is dood en tiener beseer in ‘n skietery Donderdamiddag in Mitchell’s Plain. Op sosiale media het die boodskap vinnig versprei dat ‘n vermeende bende-leier noodlottig gewond is op die hoek van Silversands en De Duin in die Westridge-omgewing, met twee skietwonde in die kop. Brig. Novela Potelwa, ‘n polisiewoordvoerder, bevestig die voorval waar ‘n 32-jarige man doodgeskiet en 16-jarige beseer is. “Daar word beweer dat onbekende gewapende mans omstreeks 15:30 op die twee slagoffers geskiet het. “Die polisie ondersoek alle moontlikhede, ook die moontlikheid of die voorval bende-verwant is.” ‘n Saak van moord en poging tot moord word ook ondersoek. Die voorval kom kort na die aanstelling vanmiddag van lt.gen. Yolisa Matakata die nuwe provinsiale polisiehoof. 