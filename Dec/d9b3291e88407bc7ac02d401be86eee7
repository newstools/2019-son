TOE stuur die Here die reën... Só vertel die gospelsanger Euclid Jacobs opgewonde oor wat verlede naweek in die Noord-Kaap gebeur het. Jacobs sê hulle het op die Hoërskool Duineveld se rugbyveld bymekaar gekom in eenheid, hande gevat en hulle verneder voor die Here en God het geantwoord. “Ons weet almal van die geweldige droogte in die Noord-Kaap, waar die boere sukkel met die vee en vertrou vir reën. “Toe ons daar kom, was dit 50 grade, maar ons was vol vertroue dat die Here die reën gaan stuur. “Ons het almal op ons knieë gegaan, ons sondes bely en die Here begin aanbid. “Die donker wolke het saamgepak en later het die reën gekom. “Dit was so ’n groot oomblik. Ek was so oorweldig en het soos ’n kind gevoel. “Dis toe dat ons gejubel en in soveel dankbaarheid die Here geloof en geprys het.” Jacobs sê dikwels aanvaar ’n mens dinge as vanselfsprekend, soos as jy winkel toe gaan om vleis en groente te koop, maar jy besef nie waar dit vandaan kom nie. Die evangelis Pickard Henn en die sanger Heinz Winckler het saam met die gemeenskap hande gevat. Jacobs meen dis hoog tyd dat die mens na die Here terugkeer. “Ons moet ons bekeer van ons verkeerde weë, dan sal God die land genees. “My geloof in God is opnuut vernuwe en daarom wil ek hierdie Kersfees uitreik na ander waar die nood so groot is. “As ons toelaat dat die liefde van Christus deur ons werk, sal die wêreld weet ons is Sy dissipels.”