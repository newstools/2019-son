DIE gemeenskap van Lav­ender Hill se harte bloei nadat daar vir die soveelste keer ’n kind doodgeskiet is. Sondagmiddag is ’n gedenkdiens vir Valentino Grootetjie (5) voor sy huis in Drury Court gehou. ’n Gangster het Valentino Saterdagmiddag in sy jaart doodgeskiet. Die skieters het Wesley de Kok, ’n vermeende smokkelaar, eers geskiet. De Kok het kans gekry om weg te kom. Nog ’n skieter het in die jaart gekom en Valentino van agter in die kop geskiet. Intussen is twee verdagtes in verband met die moord op die vyfjarige gearresteer. Brig. Novela Potelwa, 'n polisiewoordvoerder, sê speurders van die anti-bende eenheid het om die klok gewerk opsoek na die verdagtes. "Die twee verdagtes word na bewering ook verbind met 'n reeks ander sake en sal na verwagting Vrydag in die hof verskyn." Howard Soetwater, ’n gemeenskapsleier in Lavender Hill, het Maandag aan Son gesê die gemeenskap is gestres. “Dis nie die eerste keer dat ’n onskuldige kind doodgeskiet is nie,” het Soetwater uitgevaar. “Die polisie is sigbaar, maar hulle is ook nie regtig hier nie. Hulle doen absoluut niks! “Ons as ’n gemeenskap gaan bymekaarkom en self ’n stop hieraan sit. “Ons waarsku mense wat die verdagtes in hulle huise wegsteek – ons gaan hulle uit die huise kom haal.” Lucinda Evans, ’n aktivis vir vroue- en kinderregte, sê dis aaklig wat met Valentino gebeur het. Sy het haar trauma-beraders Sondag na Valentino se ma, Romana, gestuur om haar te counsel. Evans verduidelik: “Die vraag wat ek wil vra, is wanneer gaan ons begin ernstig raak oor die beskerming van kinders? “As jy kyk na die driejarige kind van Mitchells Plain wat verkrag is. “Die tweejarige kind wat opgetel is en niemand het vir die kind na vore gekom nie. Toe word Valentino doodgeskiet. “Ons moes nou al die verdagtes wat dié ding aan Valentino gedoen het, gesoek het en hulle moes al gearresteer gewees het. “Daar moet geen bail wees nie. “As ons na die huismense se omstandighede kyk, het die mense nie geld om die kind te begrawe nie. “My versoek is dat mense my kontak as hulle donasies wil maak vir die begrafnis. “Ek gaan seker maak dat die kind so gou moontlik begrawe word.”