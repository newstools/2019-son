DIE halfvergete Springbok-losvoorspeler Nizaam Carr het Vrydag wéér die oog gevang vir sy Engelse klub, Wasps. Hy het ’n skitterende drie in die doodsnikke van hulle Premiership game teen die Bristol Bears gedruk. Geliefd Hy speel sedert 2017 (hy was eers op loan daar) vir Wasps. Hy het tesame met Juan de Jongh, nog ’n voormalige Stormer- en Springbokster, huishoudelike name in die Ricoh Arena (Wasps se tuisveld) geword. Die 28-jarige Carr het van 2012 tot 2018 in 97 wedstryde vir die Stormers gespeel en was geliefd onder die ondersteuners op Nuweland. Dis veral die link­ing game, vaart en vaardighede van die boorling van Mitchells Plain wat van hom ’n goeie agsteman maak. Vir sy drie die naweek moes Carr die bal byna 50 m dra voordat hy struikelend oor die doellyn is om aan Wasps ’n 26-21-oorwinning te besorg. “Wow!” het Carr ná die wedstryd aan ’n TV-verslaggewer gesê. “Ek is sprakeloos en dis werklik ongelooflik. “Ons het ’n moeilike week gehad en beleef ’n tough seisoen, maar ons het vanaand diep gegrawe. Bristol het met alles gekom, maar ons het agter die pale gestaan en vir mekaar gesê om nie op te gee nie. “En gelukkig kon ek die wendrie druk.” Carr het sedert sy skuif na Wasps nog nie weer vir die Bokke gespeel nie. Die feit dat manne soos Francois Louw reeds sy uittrede aangekondig het en Duane Vermeulen waarskynlik ook naby die einde van sy loopbaan is, kan Carr nou weer hard aan die Bok-deur laat klop. Hy kan enige van die drie posisies as losvoorspeler speel – wat in sy guns tel.