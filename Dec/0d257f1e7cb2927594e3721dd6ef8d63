DIE familie van Anele Hoyana sê hulle ken die man wat hulle seun en broer die naweek by ’n Oos-Londense plaashuis doodgeslaan het. “Fritz (Joubert) was nie vir ons familie ’n vreemdeling nie; hy was 15 jaar ons buurman,” het Olwethu Hoyana, die familie se woordvoerder, Dinsdag gesê. “Ek bly nie op die plaas nie; dis ’n familiehuis. Ek kan dus nie beweer dat ek hom baie goed ken nie. My ma, wat op die plaas bly, ken hom baie goed. Fritz het haar altyd gehelp met wat ook al sy op die plaas nodig gehad het. So, dis skokkend, dié.” Joubert (45), ’n kleinboer, het Anele, sy vrou en hulle twee kinders toegelaat om tydelik op sy eiendom te bly. “Anele het die afgelope vier maande in die huis gebly. Die twee het onlangs begin vriende raak. “Ek is gesê hulle het begin saamwerk aan ’n game farming-onderneming,” het Olwethu gesê. Anele is Saterdag in die vroeë oggendure vermoor. Die manne was aan die kuier toe ’n rusie uitbreek. Anele en Joubert het mekaar op die dek buite die plaashuis toegetakel. Die slagoffer het verskeie kopwonde opgedoen. – News24