DIE twaalf mans wat in verband met die verdwyning van die 19 R4-aanvalsgewere by die Lyttelton-weermagbasis gearresteer is, is Vrydagaand borgtog in 'n militêre hof geweier. Regter EM Coetzer het beveel dat die 12 vir die volgende twaalf dae in aanhouding moet bly om die ondersoekbeampte kans te gee om met die ondersoek voort te gaan. Coetzer het gesê dis om te keer dat hulle met mekaar en met getuies kommunikeer en op so 'n manier die saak beïnvloed. Die mans word aangekla van diefstal, inbraak en die nalatige verlies van vuurwapens. Brian Plaatjies, wat 10 van die mans verteenwoordig, sê sommige van hulle is bloot gearresteer omdat hulle aan diens was toe daar ontdek is dat die vuurwapens weg is. Tien van die mans is Dinsdag by die werk gearresteer en die ander twee Vrydagoggend by die huis. - News24