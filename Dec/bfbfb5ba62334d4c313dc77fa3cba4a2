TERWYL Graeme Smith se reputasie opgedollie word as die redder van Suid-Afrikaanse krieket, is Enoch Nkwe besig met sy eie planne. Nkwe is die Proteas se tussentydse direkteur, terwyl Smith die waarnemende nasionale direkteur van krieket is. Die Protea-span wat Engeland in ’n reeks van vier toetse pak, moes gister teen druktyd nog gekies word Nkwe was nie in die Mzansi Superliga (MSL) by enige van die spanne betrokke nie en het die kat uit die boom gekyk. Die realiteit is egter: Nie een van Nkwe se spelers wat in die toetsreeks teen Indië ’n paar maande gelede gespeel het, het die MSL aan die brand gespeel nie. Toetskrieket kan natuurlik nie met T20 vergelyk word nie, maar dit gee tog ’n blik op hoe krieketfiks spelers is. Ná die nederlaag in Indië het van die spelers ook nie aan die plaaslike meerdaagse reeks deelgeneem nie. Die voorste lopiemaker in die MSL is Janneman Malan, wat nog nie ’n toets vir die Proteas gespeel het nie. Quinton de Kock, wat reeds 43 toetse in sy toetsloopbaan gespeel het, is sesde op die ranglys met 235 lopies, terwyl Temba Bavuma sewende is met 232. Hulle was natuurlik albei teen Indië in aksie. Dan is daar kommer oor die fiksheid van die aanvangskolwer Aiden Markram. Hy het ’n handbesering opgedoen – reeds in die tweede toets teen Indië – en is sedertdien buite aksie. As Markram egter sy fiksheid in die opwarmingswedstryde vir die SA A-span, sowel as die Uitnodigingspan teen die Engelse, kan bewys, moet hy die beurt saam met Dean Elgar open. Zubayr Hamza het in die laaste toets teen Indië met ’n goeie 50-tal op nr. 3 beïndruk. Dus moet hy weer ’n kans kry. Die middelorde behoort bestendig te bly. Hier moet De Bruyn en Bavuma hulle plekke behou, met die kaptein, Faf du Plessis, en De Kock wat die ervaring bring. Dit is egter in die naatbouldepartement waar dinge gaan lol. Kagiso Rabada, Vernon Philander, Lungi Ngidi en Anrich Nortjé het veral in die MSL nie te waffers vertoon nie en ook teen Indië deurgeloop. Daar is min beweegruimte vir Nkwe en sy raadgewers. Die kern van die span sal beslis dieselfde bly as teen Indië.