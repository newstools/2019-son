BERESFORD Williams, adjunkpresident van Krieket Suid-Afrika, moet loop. Die WP Krieketvereniging glo sy vorige president is deel van KSA se probleme. Dit is ’n ironiese kinkel in die voortslepende moeras waarin krieket-administrasie in die land hom bevind. Williams, sedert 2012 president van die WP, is einde Januarie, met die ondersteuning van die WP, tot die pos van adjunkpresident van KSA verkies. Die WP se besluit volg ná ’n spesiale algemene vergadering Woensdag waar dié mosie deur een van die beste klubs in die Kaap, Primrose Cricket Club, ingedien is. Organisasie Die klub vra KSA se uitvoerende bestuur, sowel as die direkteure, om onmiddellik te bedank. Die klub sê Williams en KSA se president, Chris Nenzani, is direk verantwoordelik vir die stand van sake in die organisasie. Die WP moes hom onlangs tot die land se howe wend om sy skorsing op te hef. Sy uitvoerende raad is deur die nasionale liggaam daarvan beskuldig dat hy nie ál die feite rondom die ontwikkeling van die kantoorkompleks op Nuweland aan KSA voorgelê het nie. Die unie is ook onder administrasie geplaas. Williams wou gister nie enige kommentaar op die WP se mosie lewer nie. Hy het die WP sedert eenwording 25 jaar gelede in verskeie poste gedien­.