ESKOM se nuwe uitvoerende hoof kan dalk vroeër as verwag begin as die kabinet hul sin kry. Andre de Ruyter, wat in November aangestel is, begin eers op 15 Januarie te werk. Jackson Mthembu, minister in die presidensie, het Dinsdag ná 'n kabinetsvergadering gesê Pravin Gordhan, minister van openbare ondernemings, is versoek om met De Ruyter te onderhandel om voor Januarie al te begin. Mthembu sê in die lig van deursigtige regering, bedryfs- en instandhoudingsuitdagings, het die kabinet dit goed gedink dat Eskom so gou moontlik 'n stabiele voltydse leierskap het. "Ons wil hê die CEO moet so gou moontlik begin. Dit is die mandaat wat die kabinet vir die minister van openbare ondernemings gegee het," sê Mthembu. - News24