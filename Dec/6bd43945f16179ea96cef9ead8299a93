’N MAN het gister getuig oor die laaste oomblikke van ’n familielid na aan hom. Dit was nadat ’n vermeende gangster op hom losgebrand het. Die slagoffer was ’n lid van die sektorpolisie in die Baai se Northerns. Die familielid (63) is tans in die polisie se witness protection programme. Sy naam mag dus nie genoem word nie. Die oorledene, Robert Kleinhans van Uitbreiding 33, is op 1 Maart doodgeskiet. Sy vermeende aanvaller, Marshall Chabide (36), staan tereg op klagte van moord, die onwettige besit van ’n vuurwapen en ammunisie. Geken Die familielid het in die Baaise hooggeregshof getuig hy ken die beskuldigde sedert dié sowat 15 jaar oud was. Volgens die familielid staan die beskuldigde ook bekend as Square en is hy lid van die Goodfellas-bende. Hy sê Kleinhans het ook die beskuldigde geken. Volgens die familielid ken Chabide hom, want hulle sien mekaar elke dag. Die familielid het getuig dat hy die aand van Kleinhans se dood ’n rukkie sy huis aangedoen het. Hy sê Kleinhans het toe besluit dat hulle vir sy suster in Uitbreiding 34 moet gaan kuier. Volgens die familielid het hy en Kleinhans onderweg na die suster besluit om ’n bottel Skip by die tavern reg langs sy suster se huis te koop. Hy het getuig dat Chabide en twee ander mans ook by die tavern aangekom het. Volgens die familielid het Chabide vir Kleinhans ’n R2 gevra. Kleinhans het Chabide toe die geld gegee, waarna hy en die twee mans weggestap het. Die familielid het gesê Chabide was geklee in ’n vaal hoodie en het ’n swart wolmus op sy kop gehad. Volgens die familielid het hulle toe na die suster se huis ge­stap en daar saam met haar man en ander mense gedrink. Die familielid het getuig dat die suster later die aand in ’n stadium aan Kleinhans gesê het sy vrou het nou gebel en gesê hulle moet huis toe gaan. Volgens die familielid het hy die tweede bottel Skip voor by sy broek ingedruk. Hy en Kleinhans het toe die pad gevat. Die suster se man en nog ’n man het saam met hulle gestap. Die familielid sê hy het voor die mans gestap. Volgens hom het Kleinhans aanhoudend vir sy swaer gesê dié is dronk en hy moet teruggaan huis toe. Hy het getuig omdat Kleinhans hard gepraat het, het hy aanhoudend omgekyk na hulle. Die familielid sê toe hulle die hoek bereik waar Rockmans se winkel is, toe sien hy die beskuldigde en die twee mans wat vroeër saam hom was, voor die winkel staan. Volgens hom het die beskuldigde en die twee mans hom gesien. Hy sê die drie mans het in hulle rigting gekyk. Die familielid het gesê net nadat hulle verby die beskuldigde gestap het, het hy ’n gun shot hoor afgaan. Hy het gesê toe hy omkyk om te check waar die gun shot vandaan kom, toe sien hy die beskuldigde met ’n gun in die hand. Volgens hom is dit die beskuldigde wat geskiet het. Hy het getuig dat die drie mans na Kleinhans gehardloop het. Volgens hom het dit gelyk asof die ander twee mans ook guns gehad het. Die familielid het gesê ná die eerste gun shot het Kleinhans sy hand op sy rug geplaas. Stadig Hy het getuig dat Kleinhans hom aangesê het om te hardloop. Hy het gesê Kleinhans kon in daardie stadium nie meer hardloop nie. Volgens die familielid het Kleinhans stadig vorentoe beweeg. Hy het gesê dis toe dat hy besluit het om oor ’n huis se boundary wall te spring. Die familielid het getuig toe hy terugkyk oor die muur, toe sien hy dat die beskuldigde steeds na Kleinhans hardloop. Hy beweer dat die beskuldigde aaneen op Kleinhans gevuur het toe hy by hom aangekom het. Adv. Garth Baartman kla aan.