TALLE ouers in die Baaise Northerns is de hel in oor daar skole is wat hulle kinders se rapporte gister teruggehou het. Dit is blykbaar gedoen omdat die ouers nie skoolgeld betaal het nie. In een geval moes ’n enkelouer – wat werkloos en medies ongeskik verklaar is – gisteroggend vroeg by iemand R150 leen, net sodat sy haar gr. 10-seun se rapport kon kry. Redes Dié ouer (47) se twee kinders is onderskeidelik in gr.8 en gr.10 by Sanctor High. Sy sê gister hartseer aan Son dis nie reg dat die skool haar kinders so verneder nie. Volgens die ma het die skool haar gisteroggend meegedeel sy moet ’n affidavit saambring waarin redes uiteengesit is hoekom die kinders se skoolgeld nie betaal kan word nie. Die ma sê huilend sy en haar kinders woon by haar 83-jarige pa, wat ’n pensioenaris is. Sy sê hulle moet oor die weg kom met die een kind se kindertoelae en haar disability grant. Volgens haar is sy en haar kinders se pa van mekaar vervreem en gee hy net so af en toe ’n geldjie. “Dit gaan nie maklik in ons huis nie.” Die ma sê sy betaal eerder R900 per maand om haar kinders veilig by die skool te kry omdat rowers mense voorlê. Volgens haar is haar kinders se veiligheid baie belangriker. Die ma sê haar twee hoër­skoolkinders moet elk R700 per jaar skoolgeld betaal, terwyl haar ander seun wat in Sanctor Primary is, R650 per jaar betaal. Volgens haar het Sanctor Primary haar kind se rapport gegee omdat sy die skool se fondsinsameling events deur die jaar support. Sy sê sy kon aan die begin van die jaar net R400 betaal vir haar gr. 8-seun se registrasiegeld. Die ma sê sy voel baie sleg, want haar kinders help haar so mooi. Nog ’n ouer van Schauderville, Janice­ Decoté (30), sê die Primêre Skool Adolph Schauder het gisteroggend ook geweier om haar gr. 2-dogter se rapport te gee. Volgens die ma skuld sy die skool R450. Die ma sê die skool het haar meegedeel sy moet eers die R450 betaal omdat daar onderwysers is wat uit dié geld betaal moet word. “Hulle is nie supposed om die rapporte terug te hou nie. Watter skole betaal dan nou nog skoolgeld?” Volgens die ma het sy gister met Son se besoek nog nie haar kind gesê van die rapport wat teruggehou is nie. Sy sê verlede jaar het haar kind ook nie haar rapport gekry nie omdat sy die skool nog R200 geskuld het. Die ma sê sy het verlede jaar – toe haar kind ’n diploma by die skool ontvang het – maar afgelei haar kind het geslaag. Volgens die ma doen sy twee tot drie keer per week stock-taking en sy kry AllPay. Sy sê van daardie geld moet sy kos koop en hulle verblyf betaal. Dan bly daar verder niks oor nie. Volgens die ma het sy op 10 November al ophou werk en het nie bonus gekry nie. “Wat doen hulle met die geld wat hulle deur die jaar insamel?” Christian Martin, ’n maatskaplike aktivis, sê ’n kind kan nie verantwoordelik gehou word vir sy of haar sosio-ekonomiese omstandighede nie. Oortreding Volgens hom is die terughou van die skoolrapporte ’n strafregtelike oortreding. Mali Mtima, woordvoerder van die Oos-Kaapse onderwysdepartement, sê by navraag skole het nie die reg om kinders se skoolrapporte van hulle te weerhou nie. Hy moedig ouers aan om die departement se tolvry kliëntediensnommer by 080 121 2570 te bel.