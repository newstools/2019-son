DIE Engelse kaptein en ster-kolwer, Joe Root, is een kolwer van wie die Proteas vinnig ontslae sal moet raak as hulle die reeks van vier toetse op tuisbodem wil wen. Só sê Jacques Kallis, voormalige Protea en die nuwe kolf-konsultant van die nasionale krieketspan. In toetskrieket het Root vir ’n groot deel van die jaar gesukkel om lopies aan te teken. Hy het egter in ’n onlangse reeks teen Nieu-Seeland ’n dubbele honderdtal aangeteken en weer soos die kolwer van ouds gelyk. Nogtans voel Kallis hulle kan Root teiken om die Engelse se planne vir ’n reekssege in Suid-Afrika deurmekaar te krap. Die laaste keer dat die Engelse in Suid-Afrika kom toer het, het hulle die Proteas sommer heel oortuigend geklop. Kallis glo egter, ondanks die laaste paar weke se drama in Krieket Suid-Afrika se raadsaal, sal die Proteas nie sommer nét so boedel oorgee teen die bleekbene nie. “Hy (Root) is onder druk, maar elke kaptein ervaar dit,” het Kallis verduidelik. “Hy is as die kaptein van die span behou en dit beteken daar word nog in hom geglo. Ons gaan probeer om die druk op hóm te plaas én op die res van die Engelse span. “Sy kolfwerk is natuurlik ’n aspek wat ons gaan teiken en seker maak ons hou die druk vierkantig op hom. “Hy is egter ’n wêreldklas-speler en dit beteken hy kan steeds ’n goeie reeks hê.” Kallis sê verder Root is die tipe speler wat in ’n groot reeks opstaan en dat dit ’n spanpoging gaan verg om sy reeks ’n nagmerrie te maak. Die eerste toets tussen die Pro­teas en Engeland begin reeds Donderdag in Centurion, Pretoria.