MENSLIKE foute en dronk en roekelose bestuurders word geblameer vir ongelukke op Oos-Kaapse paaie waarin 27 mense die afgelope naweek dood is. Weziwe Tikana, LUR vir vervoer in die Oos-Kaap, sê in ’n verklaring ’n nege maande oue baba was een van die slagoffers van die ongelukke. Altesame 20 van dié sterftes het Vrydag en Saterdag gebeur. Die LUR sê sake van strafbare manslag is geopen vir elk van die noodlottige ongelukke. In die gevalle waar alkoholmisbruik vermoedelik oorsake van die ongelukke was, is bloedmonsters geneem vir ontleding. Vyf van die oorledenes het die motors bestuur ten tyde van die ongelukke.