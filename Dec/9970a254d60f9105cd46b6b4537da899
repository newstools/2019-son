ROBERTSON. – Twee mense is aangekla nadat ’n man vir sy bonus vermoor is. Son het die afgelope Woensdag berig Jaco Lawak (23) is doodgesteek. Lawak se liggaam is Sondagoggend ’n week gelede in ’n plas bloed ontdek. Leon Adams (20) en Teswin Davids (22) het gister op aanklag van moord in die hof verskyn. Hulle was tjommies met Lawak. Die twee het nie borgtog gekry nie. AO Sylvester Joseph, ’n polisiewoordvoerder, sê die twee het hulleself aan die polisie oorgegee en presies gesê wat hulle aan Lawak gedoen het. Uitgehang Volgens Joseph was Lawak se kop vergruis en sy liggaam is gevind onder ’n brug nie ver van sy huis nie. Daar is klippe vol bloed naby sy liggaam gevind. Sy ma, Annie, is steeds ontroosbaar. ’n Emosionele Annie het gesê Jaco het die oggend van sy dood saam met tjommies uitgehang. Die polisie het aan haar deur kom klop en die slegte nuus aan haar oorgedra. Annie sê haar seun het so baie na sy lewe uitgesien, maar nou is hy dood – en dit kort voor Krismis.