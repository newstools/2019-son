DIE Blitsbokke se bad luck in die Kaap het nou wel voortgeduur, maar Neil Powell (afrigter) is nie te hartseer daaroor nie. Suid-Afrika het elke span voor die eindstryd uit sy pad gevee. Maar toe gaan verloor hy die eindstryd van die Kaapstad-toernooi van sewesrugby se Wêreldreeks teen Nieu-Seeland met 5-7. In die vorige week se toernooi in Dubai het die Blitse die einste Kiwi’s met 15-0 in die eindstryd geklop. Volgens Powell is hy tevrede met sy span se afskop tot die 2019-’20-seisoen. Powell sê: “Ons het twee goeie weke ná mekaar gehad en in die twee finals gespeel, en een gewen. “Dis ’n baie beter begin as verlede seisoen, en behalwe vir twee verbroude lynstane (in die eindstryd) het ons ’n goeie toernooi beleef. “Ek kan regtig nie skuld soek by die spelers nie.” Die Blitse gaan nou eers breek om Kersfees en Nuwejaar te vier. Hulle trek weer in Januarie in Stellenbosch saam om hulle voor te berei vir toernooie in Hamilton, Nieu-Seeland, op 25 en 26 Januarie en Sydney, Australië, op 1 en 2 Februarie). Die All Blacks is nou eerste op die Wêreldreeks se puntelys en die Blitsbokke tweede. Albei het 41 punte. Die Kiwi’s is bo, want hulle het meer drieë in Dubai en Kaapstad gedruk. Frankryk, die verrassingspakket ná dié seisoen se eerste twee toernooie, is derde met 29 punte. Daarna volg Argentinië en Engeland, wat ook gelyk trek met 24 punte elk. In die Wêreldreeks vir vroue het Nieu-Seeland se Black Ferns ook hulle voorsprong op die puntelys gerek deur in die Kaap die heel eerste wêreldtoernooi vir vroue te wen.