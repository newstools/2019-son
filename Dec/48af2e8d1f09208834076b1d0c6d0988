DIT het meer as 25 jaar se opofferings en stryd gekos, maar die eisers keer binnekort terug na Distrik Ses. Die voormalige inwoners van dié historiese en ikoniese woonbuurt in die Kaapse middestad het reeds vroeër vanjaar ’n voorsmaak van oorwinning gekry toe Keizersgracht na sy oorspronklike naam, Hanoverstraat, hernoem is. Die onlangste verwikkeling is nou die hernoeming van Zonnebloem terug na Distrik Ses. Volgens die voorsitter van die District Six Working Committee, Shahied Ajam, is die terugkeer van die eisers simbolies én histories. Ajam was 18 jaar oud toe sy familie gedwing is om in die jare sewentig Distrik Ses vir Hanover Park te verlaat. Hy sê die apartheidsregime het baie families geskeur. “Ek kan nog die bulldozers onthou. My pa wou nie trek nie, want ons het niemand in die township geken nie. “My pa het nie geweet waar hy die bus fare sou kry vir my om skool toe te reis nie. “Daar was huishoudings in Distrik Ses waar twee families gebly het, maar weens die forced remov­als het een familie in Bonteheuwel beland en die ander in Grassy Park. “Neighbours wat vir dekades langs mekaar in harmonie gebly het, het weens die removals nooit weer mekaar gesien nie.” Ajam hou vol die manier hoe die apartheidsregering hulle uit Distrik Ses gesmyt het, is een van die redes waarom vandag se jeug hulle aan bendebedrywighede en dwelms vergooi het. Hy meen dinge sou beter gewees het as hulle in die middestad naby die beste skole en werksplekke gebly het. “Ons kinders sou soveel beter gedra gewees het in plaas van om drug addicts te wees, as ons in Distrik Ses vertoef het,” voeg hy by. Ajam bedank die huidige minister van landbou, grondhervorming en lande­like ontwikkeling, Thoko Didiza, vir haar eerlikheid nadat sy die pos oorgevat het. Volgens Ajam was Didiza die eerste minister in dié pos wat erken het haar departement het nie die geld om die restitusie van Distrik Ses alleen te hanteer nie. Daarom is ander departemente soos kuns en kultuur en behuising ook betrokke by dié unieke projek, wat na verwagting twee tot drie jaar sal vat om af te handel. Ajam sê: “Dis die eerste keer dat eisers van stedelike grondeise bo en behalwe die grond ook huise kry.” Hy sê dit sal R1,3 miljard kos. Ajam verduidelik hulle is tevrede met hoe alle regeringsvlakke saamgekom het en met die bevel van die Kaapse Hooggeregshof te werk gegaan het. “Nou wag ons vir die implementering,” sê hy. Volgens hom is daar 954 uitstaande eise wat geprosesseer moet word. “Daar is 73 426 mense wat in die 1960’s en 1970’s by Distrik Ses uitgesmyt is. “En dis behalwe die duisende en duisende swart mense wat in 1901 uit Distrik Ses gedwing is na Ndabeni en toe later na Langa en Guguletu. “Die ding wat Distrik Ses baie uniek maak, is hoe naby dit was aan die middestad en die diversiteit van almal wat daar gebly het voordat eers kolonialisme en later apartheid ons kom verdeel het.” “Nou wag ons vir die implementering,” sê hy. Volgens hom is daar 954 uitstaande eise wat geprosesseer moet word. “Daar is 73 426 mense wat in die 1960’s en 1970’s by Distrik Ses uitgesmyt is. “En dis behalwe die duisende en duisende swart mense wat in 1901 uit Distrik Ses gedwing is na Ndabeni en toe later na Langa en Guguletu. “Die ding wat Distrik Ses baie uniek maak, is hoe naby dit was aan die middestad en die diversiteit van almal wat daar gebly het voordat eers kolonialisme en later apartheid ons kom verdeel het.” Die ANC in die Wes-Kaap en die Kaapse burgemeester, Dan Plato, verwelkom die hernoeming van Zonnebloem terug na Distrik Ses.