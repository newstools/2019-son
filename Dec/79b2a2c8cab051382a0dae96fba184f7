DIE World Cup-titel behoort dalk aan die Springbokke, maar as dit kom by die internasionale rugbyspan van die dekade, is dit besaai met All Blacks. Net een Suid-Afrikaner, die uitgetrede skrumskakel Fourie du Preez, het Wales Online se span van die dekade (2010 tot 2019) gehaal. Altesaam nege All Blacks is deur dié gerespekteerde publikasie gekies. Daar was geen plek in dié span vir die uitgetrede Springbokvleuel Bryan Habana nie. Die nege All Blacks is die regtervleuel Ben Smith, Ma’a Nonu (binnesenter), Julian Savea (linkervleuel), Dan Carter (losskakel), Kieran Read (agsteman), Richie McCaw (oopkantflank), Brodie Retallick (slot), Owen Franks (vaskopstut) en Dane Coles (haker). Drie Walliese spelers is by die span van die dekade ingesluit, hoewel die wenkbroue behoorlik sal lig oor hoekom Jonathan Davies beter as Conrad Smith van die All Blacks of Jacque Fourie van die Bokke vir die buitesenter-posisie beskou kan word. Die ander twee Walliese spelers in die span is Alun Wyn Jones (slot) en die stut Gethin Jenkins. Die omstrede Israel Folau is as die enigste Aussie as heelagter in die span van die dekade gekies, terwyl daar ook plek was vir die Franse speler Julien Bonnaire as steelkantflank. Wales Online het geen Engelse, Ierse, Skotse of Argentynse speler vir die span van die dekade gekies nie.