DIE Oostelike Provinsie se o. 13-krieketspan se toer na Pretoria het nie volgens plan verloop nie, maar hulle het steeds krieket gespeel – al was dit onder ’n dak. Die onlangse OP-kriekettoer wat van 6 tot 10 Desember by die Hoërskool St. Albans plaasgevind het, is weens onophoudelike swaar reën afgestel. Anda Sakube, die OP-breier, sê die spanne het wel besluit om by die Zambezi Action Sports Arena in Pretoria teen mekaar te speel. “Ons het ’n paar wedstryde action cricket gespeel, net om die spelers tog wel te laat speel. “Hoewel ons nie op die groot veld gespeel het nie, het ons steeds probeer om die nodige opleiding aan die spelers te verskaf,” verduidelik Sakube. Hy sê die spanne het toe net vir fun gespeel, maar almal het dit geniet. “Die spelers het die toer en die aksie­krieket steeds geniet en dink die toer was steeds ’n sukses. “Ons het nou wel nie die spelers gesien soos ons moes nie, maar die huidige span is gelaai met talent wat ons moet dophou.”