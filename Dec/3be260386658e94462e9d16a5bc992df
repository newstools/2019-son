’N PIKDONKER Kersfees wag op inwoners van Oos-Kaapse dorpe soos Fort Beaufort, Adelaide en Bedford. Eskom het Woensdag aangekondig hy gaan van Maandag af dié inwoners se krag vir tot 14 ure per dag sny. Die rede is die Raymond Mhlaba Plaaslike Munisipaliteit skuld Eskom R148 miljoen. Die munisipaliteit kon nog geen ooreenkoms met die kragreus bereik vir die afbetaling van die enorme bedrag nie. In totaal skuld Oos-Kaapse munisipaliteite Eskom R1,1 miljard. Ander munisipaliteite kon egter betyds reëlings met Eskom tref vir die afbetaling van die skuld. Eskom het in ’n verklaring gesê die afsny van die kragtoevoer na Raymond Mhlaba sal voortduur totdat die skuld ten volle betaal is – of totdat ’n aanvaarbare reëling getref is om die skuld te delg. In die eerste week, wat Maandag 23 Desember begin, sal die kragtoevoer van Maandag tot Vrydag tussen 06:00 en 09:00 en tussen 17:00 en 20:30 afgesny wees. Saterdae en Sondae sal die krag van 08:30 tot 12:00 en weer van 15:00 tot 19:00 af wees. In week 2, wat op Maandag 30 Desember begin, sal die toevoer van Maandag tot Sondag tussen 06:00 en 20:00 afgesny wees.