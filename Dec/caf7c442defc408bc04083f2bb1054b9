WIT en ligblou ballonne met spesiale boodskappe vir Larisca Radue is Vrydagmiddag in Uitenhage die lug in gestuur. Gebroke familielede en vriende het in ’n roudiens van die meisie (19) afskeid geneem. Die diens is gehou by die Hoër Tegniese Skool Daniel Pienaar, waar Larisca ’n matriekleerder was. Sy het die afgelope nege jaar aan sistiese fibrose gely en haar toestand het die afgelope jaar erg verswak. Talle Sonlanders is diep geraak deur Son se berig vroeër vanjaar toe die Liv­ingstone Hospitaal vir Larisca ’n matriek­afskeid gereël het omdat sy te siek was om haar skool s’n by te woon. Van die verpleegsters wat die afskeid vir haar gereël het, was Vrydag vol trane by haar roudiens. Larisca is kort na haar matriekafskeid in die hospitaal Kaap toe. Sy het in die Groote Schuur Hospitaal op ’n dubbele longoorplanting gewag. Vier dae voor haar dood was longe in haar bloedgroep beskikbaar, maar voordat die oorplanting kon plaasvind, is vasgestel die longe is te groot. Die gewag vir ’n stel longe sou moes voortduur, maar Larisca se liggaam kon nie meer nie. Sy is verlede Dinsdag in dié Kaapse hospitaal aan orgaanversaking dood. In die diens is Larisca beskryf as ’n vriendelike, sterk en dapper vegter. Haar pa, Craig Radue, kon nie die trane keer terwyl hy by sy oudste dogter se wit kis gestaan het nie. In sy huldeblyk, wat ’n familielid namens hom voorgelees het, het hy gesê: “Die pyn is ondraaglik vandat jy weg is. “Jy was my vegter, my rolmodel en my baba.” Larisca se broer, Brendin, ly ook aan sistiese fibrose. Hy het geskryf: “Jy was my rots in sistiese fibrose. “Ons hospitaalbesoeke is van my beste en slegste herinneringe saam met jou. “Ek kan nie tot siens sê nie. So, ek gaan nie. “Ek gaan net sê ek sien jou binnekort.” Dankbaarheid Larisca se jonger suster, Tami, beskryf Larisca as haar beste vriendin. Kola du Toit, een van die skool se adjunkhoofde, het gesê Larisca se dankbaarheid vir wat almal om haar gedoen het, was opvallend.