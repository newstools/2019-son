AGT van die Stormers se Springbokke het pen op papier gesit om tot 2021 hul rugby in die Kaap te speel. Die Springbok-kaptein Siya Kolisi, Pieter-Steph du Toit (Wêreldrugby se Speler van die Jaar), Steven Kitshoff, Bongi Mbonambi, Scarra Ntubeni, Frans Malherbe, Damian Willemse en Dillyn Leyds het hul kontrakte hernu. Daarby het die Stormers se opkomende sterre Salmaan Moerat en Ernst van Rhyn ook hul kontrakte verleng. Kolisi sê deur die kern van die groep te behou bied dit die span 'n goeie geleentheid om volgende seisoen iets spesiaals te vermag. "Ek speel al my hele loopbaan met sommige van die ouens en ons sien uit daarna om nuwe hoogtes in die Stormers jersey te bereik. "Ons het 'n sterk groep senior- en talentvolle jong spelers wat die heeltyd deurkom. Dit is wat ons nodig het om ons doel te bereik om die lojale ondersteuners te beloon." John Dobson, Stormers-breier, sien uit daarna om 'n kompeterende groep rondom dié sleutelspelers te bou. "Ons weet wat die spelers van en op die veld bied. Die uitdaging is nou om die meeste uit hulle te kry."