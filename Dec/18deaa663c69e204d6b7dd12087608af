’N BRAND wat amper ’n volle dag gevat het om in die sterk wind te blus, is onder beheer gebring. Maar oor die wind so erg is, is dit steeds nie waarborg genoeg vir brandweermanne wat die gebied in Simonstad se berge met ’n arendsoog dophou nie. Dié bosbrand het Sondag omstreeks 16:00 begin en ’n groot stuk fynbos in Rocklandsweg onder rook gelos en vernietig. Drie brandweerwaens het Maandag nog op die toneel gestaan met hulle spanleier, Damian Thompson, wat toesig gehou het. Thompson kon net ’n oomblik aandag aan Son gee voordat sy volle aandag weer by die brandtoneel was. Volgens Thompson het twee spanne brandweermanne direk nadat die brand uitgebreek het, na die toneel gegaan. Vererger “Sondag is helikopters, vier brandweerwaens en drie watertenkers uitgestuur. “Die tweede span het Maandagoggend uitgekom om kollegas se skof oor te vat en ons is steeds besig om dop te hou.” Thompson sê wat dinge vererger, is dat die sterk wind flare-ups veroorsaak. Hy sê gelukkig is niemand deur die vuur geraak nie. Jermaine Carelse, ’n woordvoerder van die Stad Kaapstad se brand- en reddingsdienste, het die voorval bevestig en gesê die brandweermanne het dag en nag gewerk om hierdie brand te blus.