DIE polisie brul nou oor Simba die leeuwelpie van Athlone. Die manne in blou is besig om te ondersoek hoekom CapeNature Simba van kant gemaak het. CapeNature het einde laas week bevestig dat hy tot dié stap oorgegaan het uit vrees dat Simba nie maklik in die natuur sou kon oorleef nie. Die besluit was volgens CapeNature iets wat nie maklik vir hom was nie, veral omdat die leeuwelpie so gewoond aan mense was. In ’n verklaring verduidelik CapeNature dat hy ’n aanbod van die Drakenstein Leeupark gekry het om Simba daar te huisves, maar dat dit was nadat die welpie van kant gemaak is. Brig. Novela Potelwa verduidelik dat lede van die veediefstaleenheid die vier maande oue leeuwelpie in Athlone gevind het. Die verdagtes is toe gearresteer. Die kleine leeuwelpie is in die sorg van Sulaiman Effendi, Rayaan Simons en Shurud Jacobs gevind. Die polisie het Simba na CapeNature in Delft geneem omdat die SAPS nie die vermoë het om hom aan te hou nie. “Dit het later geblyk dat die dier daarna in Wellington van kant gemaak is,” sê Potelwa. Sy voeg by dat die veediefstaleenheid toe ’n saak by die Wellington-polisiestasie geopen het omdat daar geen konsultasie met die eenheid was nie. “Die ondersoek gaan voort en verklarings sal van die betrokke partye geneem word.” CapeNature sê hy is nie bewus van so ’n saak nie. Effendi, Simons en Jacobs sal op 13 Februarie weer in die Wynberg Landdroshof verskyn.