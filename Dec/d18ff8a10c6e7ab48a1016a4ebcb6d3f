DIE African Transformation Movement (ATM) in die Oos-Kaap maak beswaar teen die aanstelling van die nuwe hoof van die departement van landelike ontwikkeling en grondhervorming in die Oos-Kaap. Die ATM vaar in ’n verklaring uit teen die “ondeurdagte”, “onverantwoordelike” en “roekelose” aanstelling van Sipho­kazi Ndudane. Sy is onlangs aangestel. Zama Ntshona, kommunikasiehoof van die ATM, sê Ndudane was ’n werknemer van die departement van landbou, bosbou en visserye. Ndudane is aangekla van 39 hoofklagte, insluitend 155 klagte van bedrog, 37 van diefstal, asook afpersing, vervalsing, diensweiering, dwarsboming van die gereg en ’n aanklag wat verband hou met die verontagsaming van artikel 217 (1) van die Grondwet. In ’n amptelike brief gedateer 29 November 2019 is sy skuldig bevind ná ’n tugverhoor wat vyf dae geduur het. Die voorsitter van die tugverhoor het haar daaraan skuldig bevind dat sy van Desember 2017 tot Januarie 2018 3 ton perlemoen van R7 miljoen uit die departement se stoor in Paardeneiland gesteel het. Die ATM sê Ndudane se aanstelling onder die wakende oog van die ANC-regering wys weereens hierdie party is nie ernstig oor die uitwissing van korrupsie in die samelewing nie. Die beweging sê in die verklaring hy beskou die aanstelling as ’n minagting van die wil van die mense en die roekelose omgaan met belastingbetalers se geld. Die party vra ook dat Ndudane se aanstelling as die hoof van die departement van landelike ontwikkeling en grondhervorming in die Oos-Kaap onmiddellik teruggetrek moet word.