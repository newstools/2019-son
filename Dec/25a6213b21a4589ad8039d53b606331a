NÁ MAANDE se streek- en nasionale kampe het die Suid-Afrikaanse o. 19--krieketspan in Oos-Londen saamgetrek vir sy laaste voorbereidings vir die Wêreldbeker (WB). Hy doen dit met ’n reeks Youth One Day International (ODI)-wedstryde teen Indië. Die reeks van drie wedstryde sal in Buffalo Park in die stad gespeel word. Die reeks is ’n belangrike kragmeting vir albei spanne se gereedheid vir die WB, wat van 17 Januarie tot 9 Februarie in Suid-Afrika plaasvind. Die twee spanne het laas in Februarie en Maart teen mekaar gespeel. Dis toe Suid-Afrika in Indië getoer het. Opwarmingswedstryde Hulle het toe twee Jeugtoetse gespeel, gevolg deur ’n vierhoekige reeks wat ’n Indië o. 19B- en o. 19-Afganistan-span ingesluit het. Benewens die komende reeks sal die Proteas ook aan die begin van Januarie aan ’n vierhoekige reeks met Indië, Nieu-Seeland en Zimbabwe in Durban deelneem. Dan, net voor die WB, speel hulle twee opwarmingswedstryde teen Afganistan. Lawrence Mahatlane (hoofafrigter) sê hy is tevrede met wat hy gesien het van sy spelers, veral gedurende die Khaya Majola Krieketweek, wat onlangs afgesluit het. “Ek is baie tevrede met die spelers. Hulle het voor die Khaya Majola-week baie werk op die kamp gedoen, en ons het begin om van die resultate te sien gedurende die week, en hopelik sal hulle daarop bou.” Paaltjiewagter Hy sê hulle weet nie veel van die Indiese span nie: “Ons het slegs teen vier van dié spelers gespeel, verder het ons die res in video’s leer ken.” Die kolwer en paaltjiewagter, Khanya Cotani, sal die leisels oorneem vir die openingswedstryd teen Indië, aangesien Bryce Parsons herstel van ’n rugbesering. Cotani meen daar heers ’n goeie gees in die groep en die spelers handhaaf ’n hoë peil voor die reeks teen die huidige WB-kampioen. Hy sê: “Almal voel goed en net drie ouens het nie in die Khaya Majola-week gespeel nie. Die res het toekennings vir die beste presteerders verower.”