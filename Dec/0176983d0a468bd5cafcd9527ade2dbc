DIE musikant en regisseur Allou April van Saldanhabaai reik ná sewe jaar weer van sy musiek uit. Dié talentvolle musikant vertel: “Ek moes na die woestyn gaan om myself weer te ontdek en toe te laat dat die Here in my werk.” April het pas sy nuutste single, “It’s Christmas Time in Cape Town” saam met Mountain Records uitgereik. Die lied gaan oor die hartklop, die vibe van die mense van Kaapstad. “Daar is soveel Kersliedere, maar nie eie aan Kaapstad nie. Dis hoekom ek die lied ’n ghoema flavour gegee het. “Ons march na Jerusalem met die ghoema-klank soos net ons mense dit kan doen.” “Ek was ook baie bevoorreg om saam met die talentvolle musikant Camillo­ Lombard te werk, want hy het ’n spesiale aanslag vir jazz. “Die legendariese sanger Wilmot Fredericks het ook op sy unieke manier sy stem en flavour bygevoeg wat harte baie diep gaan raak.” April sê hy wil met die nuwe single mense nie net vermaak nie, maar ook ’n impak in hulle lewe maak. “Ek is ook baie opgewonde, want ek het saam met die talentvolle sangeres Elwira Standili ’n lied opgeneem met die titel ‘Victory belongs to Our God’.” Verander April werk tans aan ’n gospel-jazz-album. Hy beplan om dit volgende jaar uit te reik. Deesdae is April die worship-leier by die Ark Ministries-gemeente in Durbanville. “Dis die kerk waar my lewe die laaste paar jaar verander het. “Ek is so dankbaar teenoor my familie, wat my ondersteun in ’n bedryf wat nie maklik is nie. “My familie is my alles. Veral deur die moeilike tye is hulle liefde onvoorwaardelik. “Daar is baie uitdagings, maar ek het geleer jy moet in jou binnekamer gaan, want daar lê jou krag as jy bid.” Die sanger sê hy wil in die volgende dekade sy roepingsdoel uitleef en doen wat God tevrede stel. April sê: “Baie kere wil ons nie na die woestyn gaan nie, maar dit is die plek waar die Here ons toerus en voorberei vir die toekoms. “In die woestyn word jy gestroop van jouself. Dikwels as musikante het ons ego’s, maar die sleutel vir sukses is om nederig te bly. “Soms is dit belangrik om deur jou proses te werk en nie haastig te wees nie, want ná die snoeiproses kom die groei.” Oor die eg Kaapse ghoemaklank van die nuwe single sê hy: “Ek wil hê wanneer besoekers die stad besoek, moet hulle ’n wonderlike ervaring van die Kaap en sy mense beleef.” April sê soms bevind musikante hulle op die verkeerde platforms waar hulle nie effektief kan wees nie “Baie kere brand jy uit en word moeg, want jy beweeg uit die wil van die Here. “Dis belangrik dat jy in God se plan beweeg, want dan sal jy vrede in jou hart beleef. “Hou aan glo. Met harde werk en toewyding kom sukses.”