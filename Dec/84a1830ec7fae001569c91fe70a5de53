DIE legendariese Amerikaanse bokspromotor Bob Arum voorspel dat Anthony Joshua se loopbaan in April sal eindig. Dié nare en onwelkome Nuwejaarsboodskap kan die swaargewigkampioen van die wêreld aan sy oggendkoffie laat verstik. Arum sê hy waag ’n groot voorspelling, maar hy glo vas die Bulgaar Kubrat Pulev gaan Joshua se loopbaan in April beëindig. Hy het aan GiveMeSport gesê: “Kubrat is so sterk soos ’n bees. “Niemand kyk na hom nie en niemand praat oor hom nie, maar ek kan die wêreld verseker hy oefen elke dag sy gat af in my gym. “Dit beteken dat Joshua se plan om Tyson Fury volgende jaar te pak, dalk nooit sal uitwerk nie. “Joshua se loopbaan kan teen April iets van die ver­lede wees. “Al het Oleksandr Usyk ook ’n kans om Joshua te pak, glo ek dit gaan beslis Pulev wees omdat sy aansoek eerste ingedien is.” Arum is Fury se promotor. Fury en Deontay Wilder pak mekaar op 22 Februarie in Las Vegas in ’n rematch om Wilder se WBC-titel. Fury en Wilder het op 1 Desember verlede jaar gelykop geboks. Die uitslag was uiters omstrede omdat Fury twee keer platgeslaan is.