NOG ’n persoon het sy lewe op die Oos-Kaapse paaie verloor. Dít beteken dat die totale padsterftes sover hierdie feestyd in die provinsie al meer as 80 is. In die jongste voorval is die bestuurder van ’n kar dood nadat dit teen ’n bus gebots het op die N2 tussen Port Elizabeth en Makhanda (Grahamstad). Unathi Binqose, ’n woordvoerder van die provinsiale verkeersdepartement, sê vier passasiers van die bus – drie mans en ’n vrou – is lig beseer en word in ’n plaaslike hospitaal behandel. Hy sê die LUR vir vervoer, Weziwe Tikana-Gxotiwe, wil dit duidelik maak dat elke sterfte op die Oos-Kaapse paaie ’n sterfte te veel is. Tog, sê Binqose, as ’n mens kyk na die aantal mense wat op die bus was, is die departement dankbaar die sterftesyfer ná dié ongeluk is nie hoër nie. ’n Saak van strafbare manslag word ondersoek. Hoofoorsake Nog twee mense is dood en twee beseer in ’n motorongeluk vat Vrydag op die R390 in Hofmeyr naby Cradock gebeur het. Die bestuurder van die voertuig het beheer daaroor verloor en die kar het gerol. Beamptes meen spoed en moegheid was die hoofoorsake van dié ongeluk. Binqose bevestig meer as 80 mense is reeds dood in ongelukke in die Oos-Kaap sedert die feestyd aangebreek het. “Ons doen ’n beroep op alle motoriste en padverbruikers om te alle tye by die padreëls te hou. “Ons verseker dat ons wetstoepassingsbeamptes oral te sien is. Hulle probeer seker maak dat mense hulle destination veilig bereik.”