’N NIKSVERMOEDENDE taxi-guardjie­ van Lavender Hill is gisteroggend koelbloedig doodgeskiet. Die guardjie, net bekend as Duwayne (27), is op die hoek van St. Christopher-laan en Military Road vol gate geskiet. Hy het blykbaar omstreeks 06:40 vir die taxi driver gewag. Twee mans het hom genader en op hom losgebrand. Hy is meer as vyf keer getref en het op die toneel aan sy wonde beswyk. Volgens inwoners gaan die skietery net voort. Drie mense is al sedert die naweek in dié area doodgeskiet. Mark Wallburg, voorsitter van Steenberg se gemeenskapspolisiëringsforum, sê: “Die area is nog baie gespanne. Jy weet nie wanneer hulle weer gaan skiet nie. Ek was Woensdagaand in die area toe die army en die polisie die gebied gepatrolleer het. “Ondanks hulle teenwoordigheid het ek steeds onveilig gevoel.” Verlede week is ’n 10-jarige seuntjie ook in Lavender Hill in die rug gewond. Hy moes twee operasies ondergaan. In dieselfde skietvoorval is ’n bejaarde man ook gewond waar hy in sy tuin gestaan het. Skoolvakansie Daar is verlede maand in dié gebied ook ’n 15-jarige leerder doodgeskiet. ’n Kind (5) en haar ouers is ook gewond toe gangsters by hulle huis ingebars en begin skiet het. Wallburg is erg bekommerd oor die skietery, veral oor dit nou skoolvakansie is en onskuldige kinders in die bendes se kruisvuur kan beland. Volgens kapt. FC van Wyk, polisiewoordvoerder, het die verdagtes van die toneel gevlug. ’n Moordsaak is geopen, maar niemand is nog gearresteer nie. Die motief vir die moord is ook nog onbekend.