ARSENAL soek steeds na ’n eerste wen sedert Oktober in dié seisoen se Engelse Premierliga. Die Gunners het Sondag met 2-2 teen Norwich City gelykop gespeel op Carrow Road. Dit was Arsenal se eerste game onder die tydelike manager, Freddie Ljungberg. Unai Emery is Vrydag deur Arsenal se raad in die pad gesteek ná ’n string negatiewe uitslae. Die Gunners het op 6 Oktober die laaste keer ’n game in die Engelse Premierliga gewen, toe hulle Bournemouth met 1-0 getroef het. Opvolger Die gelykopuitslag was Arsenal se tweede een agtereenvolgens, maar dit sal as positief gesien word noudat Emery  uit die weg geruim is. Ljungberg weet egter hy gaan sy hande vol hê om in ’n besige Desember die Gunners op koers te probeer kry, met Arsenal se raad wat nog op soek is na ’n permanente opvolger vir Emery. Luidens gerugte is die voormalige Arsenal-speler en kaptein Patrick Vieira een van die gunstelinge om die Gunners se nuwe manager te word. Vieira is tans die manager van die Franse sokkerklub Nice. Ander kandidate vir die Gunners job is Manchester City se hulpafrigter Mikel Arteta, Max Allegri en Mauricio Pochettino. Pochettino is onlangs as manager van Tottenham Hotspur afgedank en met José Mourinho vervang. Allegri soek nog werk ná hy by Juventus bedank het.