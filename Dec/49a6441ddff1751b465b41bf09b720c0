INWONERS van die Tsitsikamma-streek in die Oos-Kaap is geruk en getraumatiseer deur die moord op ’n 16-jarige meisie verlede week. Die slagoffer was Alli­shan­­dré Floors (16) van Stormsrivier. Haar ma, Elsabé, se neef sal vandag in die Humansdorp Landdroshof verskyn op ’n moordklag. Allishandré het tot en met haar tragiese heengaan by Judith Floors, haar ouma, gewoon in Stormsrivier, waar sy grootgeword het. Sy was ’n gr. 9-leerder by ’n hoërskool in George. Bekommerd Althea Kivetts (49), Alli­shandré se antie, het gister aan Son gesê sy (Allishan­dré) is die Saterdagoggend uit Stormsrivier weg om vir haar ma in Sanddrif, ook in die Tsitsikamma-streek, te gaan kuier. Volgens Kivetts is Alli­shandré die Sondag laatmiddag nog lewend gesien toe sy met haar ma se neef winkel toe gestap het. Kivetts het gesê toe Alli­shandré teen Sondagaand nog nie teruggekeer het huis toe nie, het haar ma bekommerd begin raak omdat sy nooit uitgeslaap het nie. Volgens Kivetts is Elsabé die next dag werk toe. Toe Elsabé ná werk teruggekeer het huis toe en Alli­shandré was nog nie tuis nie, het sy haar (Allishandré se) vriende gebel om te hoor of hulle haar gesien het. Toe haar ma onsuksesvol was, het sy die polisie gebel. Volgens Kivetts het die polisie en lede van die gemeenskap Dinsdag onverpoos na Allishandré begin soek. Sy het gesê so in die soektog het inwoners laat val hulle het Alli­shandré laaste met haar ma se neef gesien loop. Kivetts het vertel Donderdag het inwoners na die neef se huis opgeruk omdat hulle antwoorde gesoek het. Volgens haar het die polisie ook by die neef se huis opgedaag en hom polisiestasie toe geneem. Sy het bygevoeg hy het die aand in die polisieselle geslaap. Patricia Jaftha (65) van Stormsrivier, Allishandré se ander antie, het gesê die next dag het die neef die polisie die plek gaan wys waar Allishandré se lyk was. Haar lyk is in digte bosse kilometers van haar ma se huis aangetref. Kivetts het gesê die cops het Allishandré se ma na die toneel geneem om haar uit te ken. Volgens Jaftha was Judith en Rochelle, Allishan­dré se ouer suster, in ’n toestand toe sy hulle die doodstyding gegee het. Volgens Jaftha het sy Allishandré verlede Saterdag gesien toe sy op pad was na haar ma toe in Sanddrif. Jaftha het gesê Allishandré was een van die vriendelikste kinders wat sy geken het, met oë wat blink. Allishandré se begrafnisdiens sal Saterdag in Stormsrivier gehou word. Kol. Sibongile Soci, ’n polisiewoordvoerder, het gesê die polisie het ’n 41-jarige man in hegtenis geneem wat moontlik verbind word met die moord op Alli­shandré. Soci het verduidelik die kind se lyk is in ’n plantasie ’n paar kilometer buite Stormsrivier aangetref. Volgens Soci is Alli­shandré Maandag as vermis aangemeld. Die polisie het kort hierna met ’n uitgebreide soektog begin en speurders het leidrade opgevolg. Die leidrade het gelei tot die inhegtenisneming van die verdagte. Volgens Soci het die verdagte die polisie vergesel na die plantasie, sowat 10 km buite Stormsrivier, waar die kind se lyk aangetref is. Soci het gesê die verdagte is ’n familielid van die slagoffer. Daar is ook bevestig hy is die een wat laaste saam met die slagoffer gesien is. Die polisie ondersoek ’n moordsaak.