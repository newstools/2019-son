IN HIERDIE feestyd word daar veels te dikwels van die bejaardes in ons gemeenskappe vergeet. Maar Ray en Megan van Rooy vergeet nie. Hierdie egpaar gooi al vir meer as 20 jaar ’n Kerspartytjie vir die bejaardes in hulle Piketberg-streek. Dit was onlangs weer geen uitsondering nie toe meer as 400 senior burgers van Piketberg, Goedverwacht en Saron behoorlik gespoil is. Ray is die beskeidenheid self as Son op Sondag hom pols oor die onbaatsugtige daad wat hy en sy vrou verrig. Ray is ’n man van min woorde, iemand wat nie graag spog oor wat hy vir sy gemeenskap doen nie. Dis ’n baie seldsame eienskap vir ’n politikus. “Ons beloning is om die smiles op hierdie oumensies se gesigte te sien en te weet dat hulle dit geniet,” sê Ray. En geniet het die oumensies dit geniet. Vra maar vir antie Liesbet Snyders (64), wat ’n paar maande gelede haar man aan die dood afgestaan het. “Ek en my man het altyd saam na hierdie partytjie gekom,” vertel sy. “Vanjaar is dit die eerste keer dat hy nie saam met my hierheen kan kom nie, maar ek het vir my kinders gesê hierdie is ’n dag waarop hulle maar self na hulle kinders moet kyk. “Hierdie is my dag. ’n Dag wat ek kan ontspan, myself kan geniet en lekker kan gesels met die ander mense hier.” Antie Anna Titus (60) van Riemvasmaak in Piketberg sê in dié stadium van haar lewe glo sy om haarself nog ’n gawe tyd te gee. “Ek geniet myself en gaan nog lekker dans. Ek waardeer wat Ray vir ons doen.” Bianca Draai, ’n welsynwerkster by die organisasie Age in Action, sê die partytjie is vir haar ’n baie mooi gebaar. “In hierdie tyd van die jaar los baie kinders hulle ouers alleen om partytjie te gaan hou. “Hierdie is ’n geleentheid vir bejaardes om gewaardeer te voel en nuwe vriendskappe te bou,” meen sy.