DIE Blitsbokke het nou wel oor die laaste hekkie van die Kaapstad Sewestoernooi gestruikel en geval, maar Neil Powell se krygers gaan gewis sterk aanspraakmakers wees op 2019-’20 se Wêreldreeks. ’n Olimpiese goue medalje in Japan gaan waarskynlik heel boaan Powell se lys van wense vir die nuwe jaar wees. Sy span was uitstekend in vanjaar se eerste twee toernooie in die wêreldreeks, met die teëspoed in die Kaapse final teen Nieu-Seeland die enigste laagtepunt tot dusver. Kurt-Lee Arendse en Ruhan Nel se beserings het beteken die Blitse het in die eindstryd net 10 fikse spelers tot hulle beskikking gehad. Die blitsige pas van sewesrugby asook die uitdaging van toernooie wat oor ’n tydperk van twee of drie dae ná mekaar geskied, beteken jy wil altyd ’n voltallige span spelers tot jou beskikking hê. Arendse is waarskynlik die front­ runner om die SA Sewesspeler van die Jaar-toekenning vroeg in die nuwe jaar te wen, terwyl Nel ’n droomnaweek in die Kaap beleef het. Dit sou enige span kniehalter om twee spelers van daai kaliber te verloor. Die Blitse het egter twee van hulle lynstane op kritieke oomblikke in die final verloor én verskeie strafskoppe afgestaan. Dit het hulle die toernooi gekos. Powell verloor nou vir Nel en ander staatmakers in die vorm van Seabelo Senatla, Dylan Sage en Rosko Specman, wat almal na hulle Superrugby franchises terugkeer. Powell het egter die luxury van ’n stelsel wat baie diepte het met manne soos Branco du Preez, Cecil Afrika, Werner Kok, Stedman Gans, Impi Visser en Dewald Human, wat nie eens in die Moederstad in aksie was nie. Daarby het ’n groentjie soos JC Pretorius in die Kaap getoon hy kan nog diep spore in sewesrugby trap. Powell gaan die net wyd span om hom die beste moontlike kans te gee om sukses in Japan te behaal. Hy het reeds aangedui hy wil graag die dienste van Cheslin Kolbe vir die Olympics gebruik, terwyl Kwagga Smith, ’n ander Wêreldbeker-wenner, ook ’n goeie kans staan om daai vlug na Tokio te haal. Powell was ook gretig om Hacjivah Dayimani, losvoorspeler van die Lions, in die Kaapse toernooi te gebruik, maar ’n ontydige enkelbesering laas week het ’n stokkie daarvoor gesteek. Die wedywering vir plekke in die span kan net goed wees vir die spelers. Iemand soos Justin Geduld was baie goed die afgelope twee weke. Du Preez, Human en Afrika blaas almal in sy nek en spoor hom natuurlik aan om sy spel na die volgende vlak te neem.