KERKLEIERS en gangsters van oral in Suid-Afrika word dié naweek by die voormalige Hard Livings- bendebaas se begrafnis verwag. Rashied Staggie (63) is laas Vrydag dood nadat hy veelvuldige kere in sy kar geskiet is. Sy skieters is steeds soek. Volgens sy jare lange vriend past. Ivan Waldeck word selfs pastore van die buiteland verwag. Lei Waldeck sê: “Die begrafnisdiens word in die Jubilee Community Church in Observatory gehou. “Van daar gaan ons na The Greens Sports Grounds in Manenberg.” Waldeck sê hy lei die diens Saterdag, maar ander pastore van buite die Kaap gaan preek. Hy doen dan die teraardebestelling in die Durbanville-begraafplaas. Staggie was langer as 40 jaar ’n dikding in bendekringe. Son verneem dat plaaslike gangsters en dié van elders ook die laaste eer sal betoon. Inwoners vrees dat geweld op die funeral kan uitbreek. Albert Fritz, die Wes-Kaapse minister van gemeenskapsveiligheid, sê hy het die polisie gevra om op ’n gereedheidsgrondslag in die omgewing van die begrafnis te wees. Fritz vra ook dat alle buurtwagte, gemeenskapspolisiëringsforums en gemeenskapsleiers hulle deel doen. Kapt. FC van Wyk, ’n polisiewoordvoerder, sê genoegsame polisiebeamptes sal in dié gebiede ontplooi word.