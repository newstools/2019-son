KRISMIS kan vroeg kom. Vra maar vir die jongspan van Piketberg. Sowat 1 500 kindertjies is onlangs getrakteer op ’n Kerspartytjie wat hulle nie sommer gou sal vergeet nie. Hordes opgewonde kindergesiggies het die paviljoen in Rhino Park volgepak in afwagting van ’n bederfsessie soos min. En is hulle nie ge-entertain nie! ’n Kulkunstenaar, Kersvader, ’n brandweerwa, smulgoed en geskenke was maar ’n paar van die lekker dinge wat vir die kleingoed aangebied is. Ray van Rooy en sy vrou, Megan, bied hierdie Kerspartytjie al langer as 20 jaar aan. Cherlique Jantjies (8) sê hierdie partytjie is die hoogtepunt van haar jaar. “Ek likes dit om hierheen te kom. Ek was laas jaar ook hier. “Dit is lekker. Verlede jaar het ek drie boekie as Kersgeskenk gekry. “Ek kan nie wag om te sien wat ek hierdie jaar gaan kry nie,” het sy opgewonde gesê. Devandre Cloete (7) beaam Cherlique se sentiment. Hy sê hy mis die partytjie vir niks op aarde nie. “Ek het laas jaar karretjies as geskenk gekry. “Dis lekker om met ander maatjies hierheen te kom en onsself te geniet. Luister “Uncle Ray-hulle maak die partytjie vir my baie lekker. “Ek is hier vir die musiek en al die eetgoed.” Tussen al die pret en plesier deur het Van Rooy ernstig geraak. Hy het die kinders gemaan om gedurende die feestyd bewus te wees van wat om hulle aan die gebeur is. Hy het vir die kleingoed gesê: “Bly weg van die verkeerde goed. Luister na jou ma en pa. Julle moet Kersfees geniet. “Dit gaan nie oor ’n klomp kos eet nie – dit gaan oor die geboorte van Jesus.”