KRISMIS het vroeg gekom vir die kindertjies van die Hope Educare Crèche in Strandfontein. Die Eagle Wings-seniorklub van Eastridge in Mitchells Plain en Global Force Security het die kinders gister van ’n Kersete voorsien en ook geskenke uitgedeel. Steel Die 49 kindergesiggies van die crèche het behoorlik gestraal toe daar vir hulle Krismis-geskenkies uitgedeel word. Volgens Everlyn Phillips (68) van die Eagle Wings bestaan hulle al die afgelope twee jaar en is dit ’n plesier om die minderbevoorregte kindertjies se harte te steel. Die senior vroue kom een keer ’n maand bymekaar en kuier ’n hond uit ’n bos uit. Hulle gaan ook gereeld op uitstappies om ander plekke te verken. Phillips sê: “Ons het die geld die afgelope jaar deur fondsinsamelings bymekaar gemaak en besluit om die kinders van 7de Laan se crèche met ’n Kersete te verras. “Gewoonlik kies ons minderbevoorregte kinders of senior burgers wat ons bederf met geskenkpakkies of ’n ete.” Daar was ook drie verskillende motorfietsklubs wat die kinders vermaak het. Die verskillende bikers was Mark Zorro van Motor City, Arnold Taylor van One Up en Ricardo Goliath van Throttle Monkeys, wat ook geskenkies aan die kinders uitgedeel het. Die kindertjies het dit gate uit geniet en hulle vergaap aan die ysterperde. Die eienaar van die Hope Educare Centre, Carmen Napoleon, was in haar noppies en baie dankbaar vir die gebaar van die vroue van die klub vir senior burgers.