DIE ooievaar was Kersdag druk besig toe 228 babas op die groot dag in die Oos-Kaap gebore is. Statistieke oor hoeveel meisies en hoeveel seuns gebore is, was teen gistermiddag nie beskikbaar nie. Sizwe Kupelo, ’n woordvoerder van die Oos-Kaapse gesondheidsdepartement, sê op Kersdag teen 18:00 was 110 pienk voete reeds gebore. Son het op Kersoggend by die Dora Nginza Hospitaal in die Baai gaan inloer om ’n paar Kersbabas af te neem. Jesmaine Abrahams van Booysenpark, wat die lewe aan Cleo geskenk het, het gesê hoewel haar liggaam baie seer is, kan geen woorde beskryf hoe dankbaar sy is dat haar kind gesond gebore is nie. Geërd Anneline Daniels van Willowmore het gesê sy is baie gelukkig. Sy het gesê sy voel absoluut geëerd dat die Here haar baba, Shaun, op Kersdag aan haar gegee het. Leylanie Douse van Gelvandale het aan Son gesê sy is baie dankbaar dat haar “koningskind”, Kellan, op die spesiale dag gebore is.