HULLE is ’n ware voorbeeld van die sêding “omstandighede bepaal nie jou lot nie”. Van die home-based carers is eks-druggies en bergies. Hulle moes self deur regte swaarkry gaan om die lig aan die einde van die tonnel te sien. Daarom was Vrydag so spesiaal vir hulle en veral vir hulle “ma”, suster Magda Kleyn van die Tehillah rehab in Leonsdale. Dis die dag waarop hulle vir die tweede keer met ’n skoon hoofstuk in hulle boek kon begin. Kleyn en die Wes-Kaapse departement van gesondheid het die dag gereël om appreciation te wys vir die vroue wat “hulle hart op hulle mou dra”. By dié geleentheid het die home-based carers ook sertifikate ontvang. Kleyn het Vrydag vertel sy is baie excited oor die span se toekoms. “Suid-Afrika sal nooit sonder home-based-carers klaarkom nie. “Julle speel ’n belangrike rol. “Nie net in ons gemeenskappe nie, ook in ons land.” Kleyn sê wat die span meer spe­siaal maak, is dat hulle nooit hulle passie verloor het nie, al is baie van hulle al gegunpoint. “Julle het opgestaan en gewys niks sal julle keer nie. Baie, baie dankie!” Vir Jasmine Bosman (27) beteken die erkenning iets meer as net ’n stap vorentoe. Vir haar beteken dit deure wat oopgaan. “Toe ek opgegroei het, het ek en my suster van die ouderdom van nege saam met ons ma op die strate geslaap. “Baiekere moes ons alleen skarrel en uit dromme eet. “Soos tyd aangegaan het, het my ma ons verlaat. Ons is toe in ’n home gesit. “Toe ek uitkom, het ek begin drugs gebruik om die pyn weg te vat. “Ek het ’n abusive partner gehad en swanger geword.” Bosman sê toe sy die lewe skenk aan ’n dogter, het sy net een ding op haar mind gehad – om haar dogter ’n beter lewe te gee. “So, dis vir my ’n achievement van note, want nou breek ek ’n curse en my dogter kan nou opkyk na haar ma en trots wees.” Kleyn sê die hoede en rokke wat die vroue op hulle “graduation” gedra het, beteken ook iets. “Ek onthou toe ek begin het, kon mense maklik uitken wie die nurses is en wie die general werkers is. Dit het ons belangrik laat voel. “Ek wou dieselfde hier doen. Om dinge terug te vat na die basics van nursing, soos wat Florence Nightin­gale gedoen het.” 