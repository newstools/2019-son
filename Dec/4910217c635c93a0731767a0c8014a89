’N PA van Uitenhage het hartverskeurend gehuil toe sy tienerdogter Dinsdagoggend in die Groote Schuur Hospitaal in Kaapstad skielik gesterf het. Sy het daar op ’n long-oorplanting gewag. Larisca Radue (19) van Uitenhage was ’n matriekleerder van die Hoër Tegniese Skool Daniel Pienaar. Son het in Oktober vanjaar berig sistiese fibrose is in 2010 by haar gediagnoseer. Dié toestand laat die longe agteruitgaan. Haar linkerlong het toe net 20% gewerk van wat dit moes. Kort voor Larisca se matriekafskeid in Oktober vanjaar het haar regterlong platgeval. Oor sy weens haar mediese toestand nie in staat was om haar matriekafskeid by te woon nie, het die personeel by die Livingstone Hospitaal op hulle eie onkoste vir haar ’n matriekafskeid-partytjie in die hospitaal gehou. Toe Son Larisca se pa, Craig (45), gistermiddag bel, het hy pas uit die Baai by die Groote Schuur Hospitaal aangekom. Hy het gesê die dokter het hom vroeg Dinsdagoggend met die doods­tyding gebel. Craig het huilend vertel: “Dis tragies.” Volgens hom het die long-oorplanting waarop Larisca gewag het, nooit gebeur nie omdat daar nie geskikte longe vir haar gevind kon word nie. Die pa sê sy dogter se dood was baie skielik. Teen gistermiddag het hy nog nie geweet of sy in haar slaap gesterf het nie. Hy’t toe nog op die dokter gewag. Die pa het vroeër aan Son gesê sy dogter is by haar aankoms in die Groote Schuur Hospitaal aan ’n suurstoftenk gekoppel. Hy sê sy het ook gereeld rehabilitasie-fisio gekry om haar sterker te maak vir die operasie. Die pa sê sy dogter het daarby ook sielkun­dige berading gekry om haar geestelik gereed te maak vir die operasie. Craig het vroeër gesê Larisca is nie bang vir die operasie nie. Sy was net ’n bietjie hartseer omdat hy nie daar kon wees nie. Begrafnisdiens Hy het toe gesê hy wil so graag by haar wees, maar sy sake­-onderneming laat dit nie toe nie en finansies is ’n issue. Craig sê sy dogter se begrafnisdiens sal heel waarskynlik aanstaande week plaasvind.