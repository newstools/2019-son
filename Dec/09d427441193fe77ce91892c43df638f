Liewe Antie Mona EK HET ’n seun wat pas matriek afgelê het en nie daarin belang stel om in 2020 verder te studeer nie. Hy het geen visie vir sy toekoms nie. Dit breek my as ouer omdat ons ’n sukkelbestaan voer. Ons lewe van die hand na die mond. Hoe bemoedig ek hom om hom adaarvan bewus te maak dat hy sy toekoms ernstig moet opneem? Ek as pa tree af oor ’n paar jaar en my voorsorgfonds is nie genoeg om ons ’n beter lewe te waarborg nie. Gevolglik voel ek dat hy in die huis kan help as hy ernstig oor sy toekoms besin. Hy kan volgende jaar nie net by die huis lê nie, want selfs ’n matrieksertifikaat is deesdae geen waarborg vir ’n werk nie. Ek is raadop! – Bekommerde Pa van PE, WhatsApp Al wat ons as ouers wil hê, is dat ons kinders gebruik maak van die geleenthede wat tot hulle beskikking is. Die kanse wat ons nie in ons tyd beskore was nie, lê deesdae op hulle voorstoep. Hulle moet net hierdie kans met albei hande aangryp en die beste daarvan maak. Jy is so reg: ’n Matrieksertifikaat is deesdae nie veel werd as jy net met dit werk wil gaan soek nie. Hierdie sertifikaat is anyway net die gateway tot tersiêre onderrig waar so ’n matrikulant hom of haar verder moet gaan bekwaam. Jou kind kan eenvoudig nie volgende jaar by die huis lê en al julle aartappels en eiers opeet nie. Wat is dit wat hy in die lewe wil bereik? Om ’n couch potato te wees is anyway nie ’n beroep nie. As hy nie al vroeër aansoek gedoen het vir een of ander tersiêre kursus nie, is dit seker nou te laat. Tensy daar FET-kolleges in julle area is wat laat aansoeke of walk-ins nog aanvaar. Maak hierdie mannetjie sit vir ’n goeie man-tot-man-gesprek. Dit is tyd dat hy sy visie vir sy toekoms vir jou uitstippel sodat jy kan sien waar jy jou seun van hulp kan wees. Remind hom aan die kinders wat so doelloos by die kragbokse in die buurt rondhang. Vra hom of hy dit ook sien as sy daaglikse roetine vir die res van sy lewe. Hopelik kan jy hom laat sien dat hierdie lewe gelewe wil wees en dat hy sy drome moet najaag. Alle sterkte en laat weet gerus hoe julle gesprek afgeloop het.