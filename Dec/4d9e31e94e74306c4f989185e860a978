ASHTON. – Die Heidiland-kleuterskool bestaan nie meer nie; dis totaal verwoes. Deesdae is dit ’n uithangplek van tik- en daggakoppe. Son het verlede jaar nog berig oor die kleuterskool, wat in naweke deur booswigte gestroop word. Eers het skelms by die plek ingebreek en dan die kinders se kos weggedra. Die toilette is afgebreek en die ruite is stukkend gegooi. Die personeel het nog destyds borgskappe gevra dat die skool herstel kan word. Die afgelope winter het dit by die skool in­gereën omdat die kwaaddoeners ook die dak afgebreek het. Gister het ’n bekommerde inwoner, Isobel Naudé, aan Son gesê hulle weet nie waar die kinders weer ’n skooltjie gaan kry nie. Die meeste van die kinders moet nou by die huis bly. Baie se ouers is werkende mense. ’n Besorgde Naudé sê: “Ons as gemeenskap is baie teleurgesteld. “Dit is deesdae ’n uithangplek van tik- en daggakoppe.” Volgens nog ’n inwoner, wat verkies om anoniem te bly, het sy al die kinders vermaan om nie by die gebou te kom nie. “Die gebou is lewens­gevaarlik. “Die kinders kan hier seerkry,” het die vrou gesê. Gister was daar reeds ’n paar mannetjies wat skelm gerook het. Toe hulle Son gewaar, het hulle laat spat. Een laitie het selfs vir Son middelvinger gewys en gevloek en daarna weggehol. Toe Son een outjie vra wat hulle klomp daar aanvang, was hy nie eens skaam om te sê dat hy sy daggapil kom rook het nie. Kapt. Jeff Lakey, bevelvoerder van die plaaslike polisie­stasie, sê die gebou moet binnekort gesloop word. Lakey vra mense moet dit by die polisiestasie rapporteer wanneer hulle sien dat verkeerde dinge daar aangaan.