TWEE gewapende skurke het Vrydag hulle Krismis shopping op ’n Gold­en Arrow-bus gedoen toe hulle passasiers beroof het. Die voorval, wat in Mitchells Plain in Morgenster­rylaan plaasgevind het, het passasiers omtrént ontstel omdat die “Bus For Us” nie hulle veiligheid kon guarantee nie. Jeanette van Rensburg het haar frustrasies op Facebook gedeel: “Sowaar, die busfare gaan op en niks word gedoen aan die robberies nie. “Ek was een van hulle wat laas jaar gerob is. Nie eens ’n jammer gehoor van Gold­en Arrow nie – niks.” Golden Arrow se woordvoerder Bronwen Dyke-Beyer het die voorval bevestig. Sy sê hulle eenheid wat misdaad op busse ondersoek, was Vrydag nog besig om meer inligting oor die voorval in te samel. “Die rooftog het Vrydag 06:13 in Morgenster-rylaan plaasgevind. “Die bus het vanaf Town Centre na die Stad gery toe twee verdagtes op die bus geklim het.” Dyke sê die skelms het passasiers beroof, maar gelukkig is geen beserings aangemeld nie. “Die drywer het onmiddellik na die Philippi-polisiestasie gery.” ’n Getraumatiseerde passasier vertel dat sy op die bus was toe die twee opklim. “Hulle het soos gewone werkende manne gelyk. “Die een wat ’n gun op hom gehad het, was in ’n groen overall met geel reflector-strepe geklee en het ’n rooi sak in sy hand gehad. “Die ander het ’n bruin baadjie gedra. “Hulle het die bus gestop en ons gerob en toe by Siqalo afgeklim.” Dyke beskryf die voorval as ’n groot jammerte. “Ons misdaadeenheid het in die laaste paar weke vordering gemaak teen rooftogte op die busse. “Enigeen met inligting word gevra om ons te kontak.”