ZLATAN Ibrahimovic is terug by AC Milan. Die 38-jarige Sweed het 'n ses maande-kontrak geteken met die opsie om dit met 'n jaar te verleng. "Ek keer terug na 'n klub waarvoor ek groot respek het en na die stad van Milan waarvoor ek lief is," se Ibrahimovic. "Ek sal saam met my spaanmaats veg om die verloop van die seisoen te verander. Ek sal alles doen om dit te laat gebeur." Milan is tans 11de op die Serie A-punteleer. Ibrahimovic was voorheen vir twee seisoene by AC Milan nadat hy aanvanklik in 2010 deur Barcelona aan die Italiaanse klub geleen is. Hy het hulle daardie jaar gehelp om die Serie A-titel te wen voordat hy in Junie 2011 permanent by die Rossoneri aangesluit het. Hy het 56 doele in 85 wedstryde aangeteken voordat hy hom daarna by Paris Saint Germain aangesluit het. Zlatan het tot onlangs vir LA Galaxy in Amerika gespeel. - SkySports