SISANDA Magala weet die druk het op die Cape Town Blitz toegeneem om die halfeindstryd van die Mzansi Superliga (MSL) te haal. Hy weet egter as naatbouler in die Kapenaars se arsenaal rus daar ’n reuse-verantwoordelikheid op sy skouers. Die Blitz kom vandag op Nuweland teen die Tshwane Spartans te staan. Die stryd begin 14:00. Dit is ’n wedstryd wat die Kaapse franchise maar net móét wen as hy enige hoop koester om die halfeindstryd te haal. Die Spartans, met AB de Villiers aan die spits, het Vrydag op ’n drafstap met die Paarl Rocks af­­gereken. Soos sake tans staan, sal die Blitz op sy allerbeste moet wees. “Ons het onsself onder druk geplaas. Maar weet jy, dit was 50/50-wedstryde, waar die uitslag in die weegskaal was. Dit is T20-krieket. “Ons moet net ál drie oorblywende games wen. Beïndruk “Ons sal moet seker maak om veral alle vangkanse te benut en dan die wedstryd te probeer oorheers,” het Magala laat hoor. Die 28-jarige Magala het tot dusver in die kitsreeks beïndruk met sy ag paaltjies teen ’n gemiddelde van 26.62. “Ja, ek doen my huiswerk oor elke kolwer teen wie ek gaan boul. In T20-krieket tel elke aflewering,” het Magala verduidelik. Die Blitz is tans op net 13 punte ná sewe wedstryde. As die manne die wedstryd sonder ’n bonuspunt wen, sal hulle steeds in die vierde plek bly. Dít omdat die topdrie-spanne – die Spartans, die Nelson Mandela Bay Giants en die Rocks – tans elk 19 punte het. Ashwell Prince, afrigter van die Blitz, sal versigtig moet besin oor sy spankeuse. David Bedingham het sy debuut in Donderdagaand se verloorstryd teen die Durban Heat gemaak, maar kan dalk weg­gelaat word ten gunste van Marques Ackerman. Ackerman het in sy vier wedstryde 87 lopies aangeteken én is ’n uit­stekende veldwerker.