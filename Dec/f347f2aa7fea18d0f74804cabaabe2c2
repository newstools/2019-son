FANS van klubrugby in die Oos-Kaap hoef glad nie lank te wag om hulle gunsteling-spanne weer in aksie te sien nie. Dis omdat die bekende Oos-Kaapse Super 12-kompetisie op 17 Januarie afskop, en dít met ’n groot Oostelike Provinsie-derby. Progress van Uitenhage, die OP se Super­liga-kampioen vanjaar, kom dan tuis op die Sentrale Veld teen Port Elizabeth Harlequins te staan. Die eerste naweek van dié kompetisie lewer eintlike sommer drie derbies op. Die Grens Rugbyunie se topklubs sorg vir die ander twee. Young Leopards kom op 18 Januarie op die Ducats­-sportveld teen Ncera Leopards te staan. Intussen is Old Sel­bornians se wedstryd teen vanjaar se Super 12-kam­pioen, Swallows, die ander groot derby die eerste naweek. Springbok-kaptein In die enigste wedstryde tussen klubs van die OP en Grens, pak Oos-Londen-Polisie en African Bombers mekaar. Bombers, van Zwide, is die Springbok-kaptein, Siya Kolisi, se ou klub. Trying Stars van Alexandria en Park van Port Elizabeth geniet albei loslootjies die eerste naweek. Super 12-wedstryde in die eerste ronde: GROEP A 17 Januarie: SENTRALE VELD (Uitenhage) – Progress t Port Elizabeth Harlequins (19:00). 18 Januarie: DUCATS – Young Leopards t Ncera Leopards (15:30); MLUNGISI – Breakers t Black Eagles (15:30). GROEP B 18 Januarie: OLD SELBORNIAN- VELD (Oos-Londen) – Old Selbornian t Swallows (15:30); POLISIEPARK (Oos-Londen) – Oos-Londen Polisie t African Bombers (15:30); DERRICK FERREIRA STADION (Uitenhage) – Gardens t Kruisfontein (15:30).