HAAI Sonlanders! Oe, ek kan nie wag om te sien hoe dinge vir Klara uitdraai nie. Geniet die slothoofstuk van GWENDOLINE KORDOM se “Die Krismisdroom”. DOKTER Botha pluk ’n nota uit sy sak. “Lance het dit vir my gegee,” sê hy en oorhandig die nota aan Klara, en stap uit. Daniel neem onmiddellik langs haar plaas. “Wil jy hê ek moet dit lees?” Sy skud haar kop en vou die vel papier oop. ’n Uitdrukking van skok verskyn op haar gesig toe haar oë oor die woorde gly. Daniel gryp die papier uit haar hand en lees hardop. “Klara, jou slet. Al die jare kafoefel jy en my broer agter my rug. Weet net dit: Hy sal jou nooit kry nie. Jy bly my vrou tot die dood ons skei. Terloops, ek wil nie meer skei nie.” Lank ná Daniel weg is, sit Klara in die kombuis met die nota op haar skoot. Daniel moes haar onophoudelik paai en die versekering gee dat alles sal uitwerk. Sy sukkel egter om Lance se buie te verstaan. Juffrou Breede het gesê Kersfees is ’n tyd vir vrede. ’n Tyd waarin familielede nader aan mekaar beweeg en die dag in harmonie deurbring. Hierdie jaar sal Kersfees anders wees. Lance sal tuis wees by haar en die kinders, terwyl Daniel op sy eie die dag deurbring. Haar droom sal nooit waar word nie. Die volgende week sien Klara nie vir Daniel met ’n oog nie. Sy reël met die dominee se vrou om haar hospitaal toe te neem. Die kinders bly by tannie Ans. Lance se geestestoestand het nie veel verbeter nie. Hoewel daar alreeds vordering met sy liggaamskondisie is, verkies hy steeds om nie ’n woord met haar te praat nie. Dr. Botha verduidelik aan haar dat Lance tyd nodig het. Sy moet geduldig wees. Presies ’n week voor Kersfees daag Daniel op om die kinders op hulle uitstappie te neem. Hy groet beleef en vertrek onmiddellik met die seuns. Toe sy later die dag van die hospitaal terugkeer, sien sy vir Daniel en twee onbekende mans waar hulle besig is met die hang van die Kersliggies. Die seuns help opgewonde. Daniel knik in haar rigting en gaan dadelik voort asof sy nie bestaan nie. Toe hy heelwat later kom groet, keer sy hom. “Daniel, ons moet praat. Dis byna Kersfees en ek wil nie hê daar moet kwade gevoelens wees nie.” “Ek is nie kwaad nie, Klara. Ek respekteer maar net jou wens en gee jou die spasie wat jy verlang,” sê hy sag. “Ek wil hê dinge moet wees soos dit voorheen was.” Voordat hy iets kan sê, het die res van die mans in die vertrek gestap. Hy groet en sê hy kom later die aand om die liggies aan te skakel. DIE volgende dag wag daar nuus op haar. Dr. Botha stel haar in kennis dat Lance nie nodig het om na ’n instansie te gaan nie. Hy word die dag ontslaan en Klara moet omtrent rondhardloop om alles reg te kry. Toe sy en mevrou Dominee vir Lance die volgende dag by die hospitaal kry, is sy verbaas om te sien dat hy al op sy eie beweeg. Sy oë is soekend in hare, maar steeds praat hy nie ’n dooie woord nie. Die seuns hardloop opgewonde nader toe hulle in die oprit stilhou. Tannie Ans staan met ’n breë glimlag nader. “Welkom tuis, Lance. Ons is baie bly om jou tuis te hê.” Klara klim uit en staan onseker rond. Toe mevrou Dominee weg is, neem tannie Ans die leiding en lei Lance na die hoofslaap­kamer. Klara hou haar besig met die oondgereg wat sy spesiaal vir die okkasie gemaak het. Toe tannie Ans in die kombuisdeur verskyn, kyk sy hoopvol na haar. “Lance gaan ’n bietjie rus. Ek het die seuns gevra om ’n rukkie buite te speel. Hy het gevra dat niemand hom pla nie. Hy sal roep as hy hulp makeer. Ai foei tog, die arme siel. Klara, jy moet geduldig wees, kind.” Klara wil nog iets sê, maar word vinnig in die rede geval. “Lance het berou oor sy dade in die verlede. Met Kersfees om die draai, is dit net die regte tyd om oor te begin. Vergeet van die verlede, kind. Dis vir altyd verby.” LANK nadat tannie Ans se voetstappe in die gang verdwyn het, staan Klara steeds roerloos op dieselfde plek. Sy is sprakeloos, maar moet erken dat die ou vrou gelyk het. Dit is die ideale tyd om oor te begin. “Mamma! Pappa is weg!” LJ se verskrikte blik laat Klara na die hoofslaapkamer storm. Toe sy daar kom, sien sy Lance is inderdaad weg. Sy verstar toe sy die brief op die bed gewaar. “LJ, daar is vars koekies in die blik oor. Gaan haal vir jou en Casey elkeen ’n paar uit. Moet asseblief nie op die vloer mors nie.” Nadat hy die kamer verlaat het, gryp Klara met bewende vingers na die brief. “Klara, teen die tyd wat jy die brief ontdek, sal ek nie meer hier wees nie. Ek kies die uitweg van ’n lafaard, want dis die maklikste keuse. “Ek weet dis ’n week voor Kersfees, maar dit kan nie anders nie. Ek het besluit om iewers oor te begin. Dit het ’n tydjie geneem, maar dit was uiteindelik die beroerte wat my oë oopgeruk het. “Wanneer ek terugkyk, sien ek al die pyn en lyding wat ek veroorsaak het. “Ek het destyds my sjarme gebruik om jou van Daniel af te rokkel. Hoewel julle nie fisiek saam was nie, was daar reg van die staanspoor ’n tasbare stroom tussen julle. ’n Mens kon dit sien aan die manier hoe julle na mekaar kyk. “Daardie tipe liefde kom net een keer in ’n leeftyd, Klara, en ek het dit van jou ontneem. “Hiermee gee ek jou die vryheid om van hierdie oomblik af jou eie keuses te maak. Jy sal die skeipapiere in die komende jaar ontvang. Ek sal dalk eendag weer my gesig daar wys. Dis nou wanneer ek genoeg moed bymekaar geskraap het. Daniel is die man wat ek nog altyd wou wees. Onwrikbaar en sterk soos ’n rots. Dis die tipe man wat jy verdien. “Dalk sal my woorde niks verander nie, daarom gaan ek weg en gun jou die kans op ware geluk. Wees gelukkig, Klara, jy verdien dit. Geseënde Kersfees vir jou, Daniel en ons kinders ...” Toe sy opkyk, staan Daniel in die kamerdeur en staar na haar asof hy reeds alles weet. ’N WEEK later op Kersdag is dit Daniel wat in sy Kersvader-kostuum geskenke uitdeel. Daarna verskuif hulle na die gedekte tafel in die eetkamer. Toe Daniel haar hand in syne neem vir ’n gebed, weet sy dis hoe dit hoort. Lance het haar die vryheid gegee om te kies – die beste Kersgeskenk ooit!