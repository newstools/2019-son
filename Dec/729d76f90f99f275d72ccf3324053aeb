SIVIWE “SHAKES” Soyizwapi en sy Blitsbok-span is gretig om Suid-Afrika se vlag baie hoog in vanjaar se sewesreeks te laat wapper. En alles gaan môre begin wanneer die Suid-Afrikaanse sewesspan hulle veldtog in vanjaar se sewesreeks in alle erns in die Woestynstad afskop. Soyizwapi spog met ’n uitstekende rekord van 89 drieë in 28 toernooie. Die 26-jarige boorling van Mthatha in die Oos-Kaap het ingestaan as kaptein vir Philip Snyman toe die Bokke laas seisoen in die toernooie in Vancouver en Singapoer koning gekraai het. Hy het aan die begin van die 2019-20-seisoen oorgeneem by Snyman en is ten volle bewus van wat dit verg om die span tot sukses te lei. Soyizwapi het oor sy span se kanse gesê: “Dis ’n baie sterk groep spelers. Hulle het nie net ongelooflike vaardighede en talent nie, maar spog ook met sterk leierseienskappe. “Ons het playmakers, steppers en dodelike finishers. Wanneer ons almal as ’n groep gel, sal ons suksesvol wees. “Ons het gesê ons wil verenig en execute as ’n groep. Daar is baie goed waaraan ons gewerk het wat ons graag wil doen. “As ons dit as ’n groep regkry, gaan ons baie sterk wees.” Die SA Rugby Akademie-span sal ook in Dubai in aksie wees. “Ek dink ons is sowat 36 spelers wat op enige naweek vir 13 plekke in die span sake uitspook,” het Soyizwapi gesê. “Daar is baie kompetisie vir plekke in die groep, maar op ’n goeie manier.” Die Blitsbokke het ’n lang tyd baie genot aan die SA rugby fans verskaf. Met die Springbokke wat nou die Rugby World Cup gewen het, glo Soyizwapi die Blitsbokke het baie meer om na te streef. “Wat die Bokke in Japan vermag het, spoor ons aan om uit te gaan en great dinge te doen. “Dit was massief vir ons en die nasie as ’n geheel. Dit motiveer ons om die Suid-Afrikaanse vlag hoog te laat wapper,” het hy bygevoeg.