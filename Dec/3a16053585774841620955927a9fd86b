DIE kabinet sê hulle is goed op dreef om die wette te verander wat grondhervorming sonder vergoeding moontlik sal maak. 'n Parlementêre adhoc-komitee is vroeër vanjaar gestig om na maniere te kyk hoe die grondwet verander kan word. Terselfdertyd het die presidensiële advies-paneel oor grondhervorming en landbou met 73 voorstelle vorendag gekom. Die kabinet het 60 daarvan aanvaar en sê die paneel moet werk aan die res. Jackson Mthembu, minister in die presidensie, het Dinsdag gesê sommige van die voorstelle kort nog werk. Hy sê sommige departemente moet nog hul insette oor die kwessie lewer. - EWN