DIE polisie in die Baai ondersoek drie moordsake nadat drie mans die naweek in aparte tavern-verwante voorvalle vermoor is. Twee mans is in Zwide en KwaZakhele doodgeskiet, terwyl die derde in New Bright­on doodgesteek is. Kapt. André Beetge, ’n polisiewoordvoerder, sê die 30-jarige Siswe Saaiers is doodgeskiet nadat hy Sondag 03:30 teen ’n vasgestelde fooi ’n lift vir twee mans gegee het. Hy het hulle van die KFC in Njolistraat na ’n tavern in Nosidimastraat in KwaZakhele geneem. Toe Saaiers by die tavern aankom, het ’n wit Renault Clio die pad versper. Die twee mans het uit sy silwer Volkswagen Polo geklim en met hom oor die fooi begin stry. ’n Gewapende verdagte het na hulle gekom en op Saaiers geskiet. Saaiers is verskeie kere in die nek en skouers getref. “Hy het probeer om van die toneel af te reverse, maar het teen ’n heining in Madaka­straat gebots. “Minstens vier mans, onder wie die twee vir wie hy ’n lift gegee het, het verder op hom geskiet. “Hy is op die toneel dood.” In die tweede voorval is die lyk van ’n man van tussen 50 en 60 jaar oud Maandagoggend vroeg met ’n steekwond in die bolyf in Njolistraat in New Brighton gevind. Die lyk van nog ’n onbekende man is Sondag 22:45 naby ’n tavern in Ngcolozastraat in Zwide gevind. Hy is verskeie kere in die kop geskiet. Beetge sê die motiewe vir die drie moorde is nog onbekend. Die polisie vra enige een met inligting moet hulle naaste polisiestasie kontak.