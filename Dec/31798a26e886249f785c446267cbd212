MANCHESTER City het boedel oorgegee in dié seisoen se wedloop om die Engelse Premierliga-titel. Só het die manager van City, Pep Guardiola, onlangs in ’n onderhoud erken. Guardiola gaan in Januarie geen nuwe signings doen om sy span vir die tweede helfte van die EPL-seisoen te probeer versterk nie. Daar was wel bespiegelinge dat City in die dienste van Bournemouth se defender Nathan­ Aké belang stel. Guardiola het egter drie keer in ’n ry nee gesê toe hy gevra is of hy sy span se verdediging gaan versterk. City lyk swak op die verdediging. Fernandinho, wat gewoonlik ’n baas in die middelveld is, moes dié seisoen die leemtes in die laaste vesting vul. Dan het Guardiola se sign­ing aan die begin van die seisoen, João Cancelo, ook nog niks gedoen om te bewys hy is beter as Kyle Walker nie. Cancelo (25) het ses geleenthede gehad om te speel sedert hy Juventus vir City gelos het. Die Portugees wil City na bewering verlaat, en daar is sprake van ’n skuif in Januarie na Bayern Munich. Cancelo dink ook daaraan om terug te keer na sy voormalige span Valencia. Guardiola het egter gesê hy hoop Cancelo sal bly, want hy weet dit sal ’n gevoelige slag wees as City nóg ’n verdediger verloor. Die Sky Blues wou aan die begin van die seisoen ook vir Harry Maguire van Leicester koop. Manchester United het Maguire egter gewerf danksy ’n hoër aanbod.