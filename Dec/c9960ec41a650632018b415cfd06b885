RENALDO Schwarp (27), radio-omroeper en TV-aanbieder, is Vrydagaand op ’n spoggeleentheid in Kaapstad met ’n Koker-jeugtoekenning van die Afrikaanse Taalraad (ATR) vereer. Die toekennings word jaarliks gedoen aan mense wat Afrikaans aktief bevorder, beskerm of sprekers deur Afrikaans bemagtig. Schwarp is benoem vir sy werk op die kassie en oor die radio. Die ATR beskryf hom as ’n “bekroonde radio-omroeper, TV-aanbieder en vervaardiger van belangwekkende aktualiteitsprogramme – wat in Engelse media-omgewings ’n verbintenis met sy moedertaal, Afrikaans, behou”. Dié boorling van Pretoria is tans die aanbieder van Weekends with Renaldo Schwarp op Jacaranda FM. Hy is ook op die kassie te sien as ’n veldaanbieder in kykNET & kie se aktualiteitsprogram KLOP!. Hy was vroeër vanjaar die vervaardiger en regisseur van SKEEF: Die Dokumentêr, ’n Afrikaanse program wat ’n soeklig op plaaslike LGBTI+-kwessies werp. “Wat ’n groot eer om deur die ATR vereer te word. Dit is ’n voorreg dat ek in my moedertaal kan werk én werk kan skep wat verteenwoordigend is en wat mense bymekaarbring.”