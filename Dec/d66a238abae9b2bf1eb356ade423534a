DIE voormalige Liverpool- en Real Madrid-ster Michael Owen glo Tottenham Hotspurs gaan ’n bietjie sukkel teen Wolves. José Mourinho se Spurs moet Wolves vandag in die Molineux Stadion probeer klop as hulle nader wil kom aan die Champions League-plekke. Die Lilywhites moet weer op koers kom ná ’n teleurstellende nederlaag van 3-1 teen die manne van Bayern Munich Woensdagaand in die Champions League. Spurs het goed vertoon vandat Mourinho as opvolger van Mauricio Pochettino aangestel is. Die Lilywhites het in hulle mees onlangse uitstappie in die Premier League met 5-0 teen Burnley gewen. Hulle enigste nederlaag in die Premier League sedert Mourinho se oorname, was vroeg in Desember. Dit was ’n nederlaag van 2-1 teen Manchester United op Old Trafford. “Wolves is onoorwonne in hulle laaste 11 ligawedstryde en daar is net ’n punt tussen die twee spanne op die log. Ek vind dit moeilik om die spanne te skei,” sê Owen. Tottenham Hotspur is tans in die sewende en Wolves net voor hom in die sesde plek. Die Wolves-breier, Nuno Espírito Santo, voel wel sy doelskieter Diogo Jota is aan die brand en kan sy span aanspoor tot ’n oorwinning. Jota het in 11 minute ’n driekuns behaal toe hy van die plaasvervangersbank gekom het. So het Wolves toe Donderdagaand ’n oorwinning van 4-0 oor Besiktas in die Europa League behaal. “Dit is natuurlik goed wat hy gedoen het, maar ek hoop hy behou sy goeie peil vandag teen Tottenham. Dis wat ons nodig sal hê,” meen Nuno.