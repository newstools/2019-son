Die Giants het Vrydagaand die Cape Town Blitz op Nuweland met 11 lopies geklop en die eerste plek op die punteleer ingeneem. Maar die Baaienaars se job is nog ver van klaar. Hulle kan vandag direk vir die eindstryd kwalifiseer as hulle die ander Kaapse span, die Paarl Rocks, vandag op Bolandpark in die Paarl klop. Die spanne wat ná die kompetisie se ligafase tweede en derde op die punteleer geplaas is, sal in ’n uitspeelwedstryd teen mekaar speel om vir die final te kwalifiseer. Die Rocks, tans tweede op die punteleer, het egter ’n kans om direk vir die eindstryd te kwalifiseer as hulle die Giants se hernude momentum, ná twee nederlae, kan stuit. Die Rocks was immers die span wat op Port Elizabeth se St. George’s Park vir een van die Giants se twee nederlae in vanjaar se T20-reeks gesorg het. Vandag se kragmeting kom dus met hope druk en gemeet aan hoe die Giants in Vrydag se wedstryd daardie aspek uitstekend hanteer het, sal dit vandag goud werd wees. Die Rocks sal vandag hulle spelpeil moet lig, want hulle het teen die Durban Heat lelik drooggemaak voor hulle begeesterde tuisskare. Die boulwerk en veldwerk was swak en is deur Faf du Plessis, kaptein van die Rocks, uitgewys as die aspekte van sy span se spel wat tot sy ondergang gelei het. Die Giants spog boonop met een van die beste boulaanvalle in die MSL. Die draaibouler Imran Tahir het reeds van 14 kolwers in die reeks ontslae geraak. Net Dale Steyn van die Blitz met 15 het tot dusver meer paaltjies geneem. Junior Dala (12) en Chris Morris (10) was ook tot dusver ’n nagmerrie met die bal vir hulle MSL-teenstanders. Vir die Rocks het die draaiboulers Tabraiz Shamsi (12) en Bjorn Fortuin (8) tot dusver die meeste paaltjies ingeoes. Daar sal weer op hulle gesteun word om die Rocks die wedstryd te help wen. Die Rocks het egter vandag ’n goeie kans vir ’n oorwinning. Daar is spelers in hulle kolfaanval wat kan opstaan in die groot games. Du Plessis tel onder van die kolwers wat die lopies laat vloei. Hy staan tans op 194 lopies, met James Vince (217), Cameron Delport (207) en Henry Davids (167) die ander manne wat vir die Rocks sal moet kook. Die Giants se Ben Dunk is egter nie verniet die kolwer met die tweede meeste lopies (353) in vanjaar se MSL nie. Daar sal vroeg van hom ontslae geraak moet word.