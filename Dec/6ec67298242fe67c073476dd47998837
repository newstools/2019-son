DIE viermalige wêreldkampioen Canelo Álvarez sal in Mei terug wees in die kryt en sy volgende teenstander sal op 15 Januarie bekend gemaak word. Só het sy afrigter, Eddy Reynoso, in ’n onderhoud aan FightHype gesê. Die Álvarez-kamp het reeds vier moontlike teenstanders geïdentifiseer, maar die sterk Mexikaan het intussen ook die onoorwonne Floyd Mayweather uitgedaag wat onlangs gesê het hy maak in 2020 ’n terugkeer tot die kryt. Álvarez het onlangs ook die WBO-ligswaargewigtitel verower toe hy die Rus Sergey Kovalev geklop het. Reynoso sê Álvarez sal vir sy volgende geveg op 72 kg of 76 kg inweeg. “Daar is heelwat name wat oorweeg word. “Onder hulle is Gennady Golovkin, Callum Smith, John Ryder en Billy Joe Saunders. “Ons het darem nog vyf maande oor voor die geveg en Canelo kan maklik weer in ’n laer afdeling boks. “Hy het vir sy geveg teen Kovalev na 79,5 kg opgebulk en kan dus besluit teen wie en teen watter gewig hy volgende deur die toue wil klim,” sê hy.