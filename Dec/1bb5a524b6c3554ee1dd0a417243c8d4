DIE Hollywood-sensasie Adam Driver hou glad nie daarvan om homself op die grootskerm te sien of hoor nie. Hy haat dit so baie dat hy onlangs in die middel van 'n radio-onderhoud uit die studio gestap het. Adam is tans op almal se lippe vir sy verskynings in die blockbusters Star Wars: The Rise of Skywalker en Marriage Story. Vir laasgenoemde is hy beloon met 'n Golden Globe-benoeming in die kategorie vir beste akteur. Variety berig dat Adam onlangs 'n gas op National Public Radio se geselsprogram Fresh Air was, maar die studio verlaat het nadat 'n clip gespeel is van 'n toneel uit Marriage Story. Danny Miller, uitvoerende hoof van Fresh Air, sê hulle weet dat hy nie daarvan hou om na clips van homself te luister nie. "Terry (Gross, die host) het hom gevra om sy oorfone af te haal terwyl die clip van 20 sekondes gespeel word en dat ons klankingenieur vir hom sal sê wanneer hy dit weer moet opsit. "Na die clip klaar gespeel is, het ons klankingenieur ons laat weet dat hy uit die studio geloop en die gebou verlaat het. Ons verstaan steeds nie hoekom Adam besluit het om op daardie punt die onderhoud te verlaat nie." Adam het in 'n vorige onderhoud met die tydskrif New Yorker vertel hoekom hy dit haat om na homself te luister. "Ek het al voorheen na myself gekyk of geluister en het dit altyd gehaat. Dan wens ek ek kan dinge verander, maar jy kan nie. Ek dink ek het 'n geneigdheid om te probeer om dinge beter te maak of myself en die mense om my mal te maak met veranderinge wat ek wil aanbring of goed wat ek wens ek kon verander." In dieselfde onderhoud sê hy hoe hy hom weggesteek het tydens 'n vertoning van Blackkklansman waarin hy 'n hoofrol speel en hoe hy naar geword het tydens die premiere van Star Wars: The Force Awakens. 