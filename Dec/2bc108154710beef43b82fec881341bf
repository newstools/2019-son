ALLES het begin toe sy op ’n dag in 2017 vir ’n volle dag doodhonger by die Chatty Kliniek in die Baaise Northerns gesit het. Toe sy so rondom haar kyk, het sy besef daar is mense wat in dieselfde bootjie as sy is. Sy het daar en dan besluit om iets daadwerkliks aan die saak te doen. Dít is hoe Noeleen Moodley (63) se sopkombuis gebore is. Sy woon al 22 jaar in Uitbreiding 22 in die North­erns. Byt Vandag is Moodley se sopkombuis ’n instelling. Hoewel sy ’n bietjie sukkel om nog borgskappe te kry, sorg sy dat behoeftige inwoners van Chatty nie met ’n honger maag gaan slaap nie. Moodley vertel die oomblik toe die sopkombuis-gogga haar byt, het sy ’n voormalige raadslid vir hulp genader. Hy het toe ge­organise dat sy die Chatty Saal gebruik om sop, toebroodjies en ander kos te berei en aan pasiënte by die Chatty Kliniek voor te sit. Sy sê toe die woord op die straat uit is, het al wat ’n behoeftige inwoner is by die saal aangekom vir ietsie om te eet. Volgens dié Barmhartige Samaritaan voed sy tot 200 mense per dag. Moodley verduidelik sy het aanvanklik twee dae per week etes vir minderbevoorregtes berei. Volgens haar moes sy dit toe na een dag per week afskaal omdat sy nie kon byhou met al die bestand­dele nie. Moodley sê aan die begin het sy verskeie sponsors gehad, maar dit was nie ’n constant ding nie. Volgens haar nader sy soms die dames van Uitbreiding 22 en 30 vir sponsor­ships. Broekskeur Dié dames sal dan iets sponsor wat die sopkombuis so ’n paar weke sal dra. Moodley sê wanneer dit broekskeur gaan, dan moet sy maar diep in haar sak krap net om die honger mense uit te sorteer. Moodley sê brood is die duurste item op haar sopkombuis-lysie. Daarom verwelkom sy elke sponsor wat bereid is om die pad saam met haar te loop. Sy sê ’n gasstoof, groot potte en houers om die sop in te skep sal hoog op prys gestel word. Moodley sê tans kook sy op ’n tweeplaatstofie. Volgens haar operate sy onder die NPO die United Communities Advancement Initiative. Moodley sê soms vra sy sommer iemand in die gemeenskap om te kom help met die uitdeel van die etes, maar die meeste van die tye doen sy dit self.