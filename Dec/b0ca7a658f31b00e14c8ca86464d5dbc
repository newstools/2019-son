TERWYL Son na die huidige treinkrisis ondersoek ingestel het, het die trein byna aan die brand geslaan waarin die joernaliste besig was! Son torring nou al lank aan amptenare met die vraag: Hoeveel sitplekke is daar in ’n treinwa? Die vraag wat oor en oor deur Son gevra is aan Metrorail-owerhede is skokkend genoeg toe nooit beantwoord nie. Toe het verslaggewers van Son maar self gaan tel in stilstaande treine op die Kaapstad Stasie. Terwyl hulle besig was om sitplekke te tel in ’n treinwa, het nog ’n trein amper gebrand. Iemand het van die upper deck by die stasie ’n brandende stuk karton op die kabels voor op die trein se dak gegooi. Werkers het met besems gou ingespring en die stukke brandende karton afgehaal voordat enige skade aangerig kon word. Werkers wou toe by Son weet hoe het hulle so gou op die toneel gekom het vir dié brand. Son is besig met ’n byna onmoontlike opname om te kyk hoeveel commuters word daagliks in die Wes-Kaap deur swak diens geraak. Die eenvoudige antwoord daarop blyk toe honderdduisende pendelaars. Metrorail het darem toe uiteindelik die inligting beskikbaar gemaak waarvoor Son so lank vra. Vanaf 2015 tot Desember vanjaar is reeds 213 treinwaens deur brande vernietig. Volgens Metrorail beloop die skade daarvan R643,3 miljoen. In die eersteklas-waens van die nuwer treine is daar 74 sitplekke. In die derdeklaswaens is 46 sitplekke. In die ouer treine is daar ook 74 van daai grys, stukkende seats in die eersteklaswaens en ongeveer 64 sitplekke vir die derde klas. Dit is slegs ’n telling op kapasiteit as mense nie in ’n wa geprop is en staan nie. Op ’n gemiddelde van 70 passasiers per wa met die 213 waens vernietig is 14 910 passasiers (een trip) geraak. Beroof Maar dié syfer eskaleer gou as ’n mens in berekening bring dat die betrokke waens sowat 10 roetes vol op ’n dag sou doen. En dag ná dag vergroot die syfer net en die druk vererger op padvervoer. Die waarnemende CEO van Prasa, dr. Nkosinathi Sishi, het gesê die sabotasie van treine beroof commuters van ’n veilige en betroubare diens. “Met die jongste verlies sal commuters nog verder in klaar oorvol treine moet ry en dit sal ongemakliker wees.” ’n Son-leser het ’n SMS ingestuur en voorgestel alle sitplekke moet net een klas wees. Intussen het Prasa ’n R100 000-beloning aangebied vir mense met inligting oor die brande van verlede week Donderdag. Vier verdagtes is op CCTV-kameras afgeneem. Waar Prasa dié geld vandaan gaan kry met die genoemde R643,3 miljoen skade wat reeds gely is, weet nugter alleen. Met Donderdag se brand het 18 waens in die slag gebly en is skade van R61 miljoen aangerig. Die oorhoofse elektriese skade aan die platforms beloop R150 000.