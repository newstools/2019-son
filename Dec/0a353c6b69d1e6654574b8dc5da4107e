EK LY óók. Dis nie net Ruann Visser wat ly nie. Só sê die uitdager Tian Fick nadat Maandag se SA swaargewig-titelgeveg in Kampsbaai afgestel is omdat die toue gebreek en Visser uit die kryt geval het. “Ál die fokus blyk nou op Ruann te wees, maar ons was twee boksers in die kryt. “Wat daar gebeur het, is vir my nét so ’n groot gatslag, want ek het die afge­lope 10 maande elke dag geoefen vir die geveg. “Ek wag al twee jaar vir die geveg. “Ek het ontsettend baie werk ingesit om vir 12 rondes voluit te kon boks. Ek het geld betaal aan mense om my voor te berei en die poging wat my span ingesit het om my top-fiks te kry, maak van alles ’n bitter pil om te sluk,” sê Fick. “In my hart is ek vas oortuig dat ek die nuwe kampioen sou geword het. “Ek weet op die oomblik nie wat die toekoms inhou nie. “Ek trou in Februarie en dis nou my prioriteit. Vakansie “Niks is nou belangriker as dit nie. En ná twee weke van vakansie weet ek my fiksheid gaan nie meer op standaard wees nie. “Dit gaan beteken dat alles wat ek ingesit het, eintlik niks meer werd is nie.” Fick se borgskap het ook nou ten einde geloop, maar hy is ingelig dat dit verleng kan word as hy besluit om sy loopbaan voort te sit.