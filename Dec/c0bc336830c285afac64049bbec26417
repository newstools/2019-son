GEORGIË gaan in 2020 Curriebekerrugby in Suid-Afrika speel. Dít is deel van ’n 11 jaar lange ooreenkoms wat gesluit is deur Mark Alexander en Gocha Svanidze. Alexander is president van SA Rugby en Svanidze is sy eweknie by die Georgiese Rugbyunie (GRU). Die GRU het in ’n verklaring gesê die span gaan aan die Currie Cup deelneem. Dit sal waarskynlik eerder die Eerste Liga wees. Die Jaguares XV het vanjaar dié kompetisie gewen. Die Argentyne was die hele seisoen onoorwonne. Hulle het meegeding met die SWD-Arende (George), Falcons (Oos-Rand), Griffons (Welkom), Boland Kavaliers (Wellington), OP Olifante (PE), Grens Bulldogs (Oos-Londen) en Luiperds (Potchefstroom). Die nuus volg op bevestiging dat Georgië se nasionale span, die Lelos, op 18 Julie teen die Bokke gaan speel. Dit sal die eerste keer wees dat hulle hier kragte meet. Die enigste ander keer dat die Bokke en die Lelos mekaar al die stryd aangesê het, was vir ’n groepwedstryd in die World Cup in 2003 in Sydney. Suid-Afrika het sewe drieë gedruk en met 46-19 gewen. SA Rugby het nog nie bevestig hoe laat en waar hulle gaan speel nie. Danksy die deal tussen die GRU en SA Rugby sal plaaslike en Georgiese akademies saamwerk. SA Rugby sal Georgië ook voorsien van afrigters en ander spesialiste. Toernooie sal in albei lande gehou word, en ander nasionale spanne, soos die sewes, sal ook teen mekaar uitdraf.