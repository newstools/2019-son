DIE moordverhoor van ’n ou wat vroeër vanjaar na be­wering ’n lid van die plaaslike gemeenskapspolisiërings­forum in Uitbreiding 34 in Beth­elsdorp doodgeskiet het, begin vandag in die Baaise hooggeregshof. Chabine Marshall (36) van Uitbreiding 33 staan tereg op klagte van moord en die onwettige besit van ’n vuurwapen en ammunisie. Die slagoffer is die 54-jarige Robert William Kleinhans. Die aanval op Kleinhans het op 1 Maart gebeur terwyl hy in die geselskap van twee ander mans op pad huis toe was. Hulle het verby die beskuldigde en twee ander mans gestap wat langs ’n winkel gestaan het. Marshall is binne 48 uur ná die moord gearresteer. Luidens die klagstaat het die beskuldigde Kleinhans genader, ’n vuurwapen uitgehaal en hom geskiet. Kort ná die skietvoorval het die beskuldigde en die twee ander mans te voet van die toneel af gevlug. Die saak dien voor waarnemende­ regter Bulelwa Pakati. Adv. Garth Baartman kla aan.