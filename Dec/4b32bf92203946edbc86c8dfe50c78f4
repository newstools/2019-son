LADISMITH. – Die cops hier het jeukende hande en voete wat hom baie pyn besorg het. Só kla die 18-jarige Churchwin Jacobs (18). Hy sê dis nadat ses cops hom in die cop shop goed op sy hel gegee het. Jacobs vertel aan Son: “ ’n Cop se laitie het met my skoor gesoek. Toe ek kwaad raak vir hom, toe gaan kla hy by sy pa. “Toe kom tel hulle my op met die vên. Maar dis in die selle waar hulle my toe begin aanrand het.” Volgens Jacobs het hulle hom aangekla van roof. Hulle het beweer hy het R1 by die laitie afgevat. Jacobs vertel: “Ek is aan ’n bankie buite die selle vasgeboei en toe slaan hulle my. “Een ou wat ek ken, het ’n kierie uit ’n kluis gehaal en my daarmee geslaan. “Die ander ou het my geklap en nog een het my geskop.” Jacobs sê die cops het hom gedwing om 2F water uit te drink en “toe die water uitval, toe laat hulle my op my maag lê en sê ek moet die water van die grond af oplek! “Hulle vang my die Donderdag, terroriseer my die hele tyd, maar kla my eers die Saterdag aan. “En uit spitefulgeid het hulle my eers die Maandag 14:30 vrygelaat.” Aangemeld Jacobs het toe dokter toegegaan en daarna ’n saak teen die polisie gemaak. Sers. Chris Spies, polisiewoordvoerder, het by navraag gesê: “Die beweerde voorval is by die polisie­bestuur aangemeld en ’n strafregtelike saak is gemaak. “Die saak is na die onafhanklike polisie-ondersoekdirektoraat verwys vir verdere ondersoek.”