MARK Boucher moet hom eerder daarvoor beywer om Henry Davids by sy planne vir 2020 se T20-Wêreldbeker te betrek as om AB de Villiers nader te wil trek. Davids het Dinsdagaand op Bolandpark gewys waartoe hy in staat is. Geklop Sy pragbeurt van 77 lopies van 44 balle staan as ’n bewys van sy vermoë om in drukpotsituasies se kolf. Davids speel vir die Paarl Rocks, wat die Tshwane Spartans in die Mzansi Superliga(MSL)-eindstryd met ag paaltjies geklop het. Boucher is kort ná sy aanstelling as Protea-breier gepols daaroor of hy De Villiers sal oorreed om hom weer vir die Proteas verkiesbaar te maak. De Villiers (35) het sy uit­trede uit alle inter­nasionale krieket laas jaar onverwags aangekondig. Al het Boucher nie direk geantwoord nie, het hy gesê net soos Rassie Erasmus met die Springbokrugbyspan reggekry het om ervare spelers te betrek, wil hy ook ervare spelers soos De Villiers inspan. Roemryke Boucher het bygevoeg hoewel daar ’n oorvloed van talent op franchise-vlak is, is daar ’n gebrek aan diepte. Hy het hom egter net op T20-krieket toegespits. Die 35-jarige De Villiers het in sy roemryke inter­nasionale loopbaan 114 toetse, 228 ODI’s en 78 T20 games vir die Proteas gespeel. Davids het in die MSL 264 lopies aangeteken. Hy bied ook ’n boulopsie aan sy span. Davids het al nege T20-wedstryde vir die Proteas gespeel. Teen die tyd dat die Wêreldbeker-toernooi in November in Australië begin, sal hy 40 wees.