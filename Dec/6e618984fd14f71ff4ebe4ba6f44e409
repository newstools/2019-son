’N JONG getroude vrou lewe in vrees oor ’n jong wat ’n obsessie met haar het en haar glo gevange hou in haar eie huis. Die nagmerrie van Esmarelda Florus (26) van Knysna het al laas jaar begin toe sy haar neef gevra het om by haar te kom bly oor sy alleen woon. Florus se man, ’n boilermaker, werk in die Kaap en dis hoekom sy haar neef gevra het om by haar te kom woon. Die grootste fout wat Florus gemaak het, was om toe te laat dat Dimitri Scholtz, haar neef se vriend, saam intrek. Van toe af het Scholtz begin huisbaas speel en gemaak asof Florus aan hom behoort. Sy vertel: “Hy en my neef het vir vyf maande hier gebly. Ek het my neef gevra om in te trek oor hier by my plek baie ingebreek word. “Dimitri het begin onbeskof en obsessief raak. “Dinge het eintlik erger as dít begin raak – ek kan dit nie eens beskryf nie.” Florus sê nadat sy Scholtz uit haar huis gesit het, het hy haar begin teister deur haar sommer vir ’n week lank in haar eie huis hostage te hou. Sy sê dat hy haar nog Vrydagaand hostage gehou het. ’n Erg getraumatiseerde Florus vertel: “Hy het met ’n lang mes in my huis gekom. Hy het sy way in ge-force. “Hy’t my gedreig dat hy die huis sal afbrand met my daarin. Wanneer hy my hostage hou maak hy seker dat hy my foon afvat sodat ek nie die polisie kan kontak nie. Florus sê nadat sy twee sake by die Knysna-polisiestasie oopgemaak het en ’n beskermingsbevel bekom het, kan die polisie Scholtz steeds nie vastrek nie. Volgens haar sê die cops dat hulle nie elke keer kan kom wanneer sy hulle kontak nie. Florus sê Vrydagaand toe die polisie Scholtz by haar huis betrap, het hy weggehardloop. Sy beweer die cops het nie eens probeer om hom agterna te sit nie. Toe Son Scholtz vir kommentaar nader, het hy dik gehou en beweer dat hy en Florus in ’n verhouding was. Hy beweer: “Ons het gereeld seks gehad en wanneer ek met ander mense chat, raak sy kwaad. “Sy laat my sommer ’n week lank by haar kom slaap. Daarna hardloop sy na die polisie toe.” Hy het wel erken dat hy haar met die dood gedreig het. Volgens Scholtz het hy al probeer om sy kant van die saak aan die polisie te vertel, maar hulle steur hulle min aan hom. ’n Woordvoerder van die polisie, sers. Chris Spies, het by navraag gesê hulle moet eers vasstel of die polisie die saak ondersoek.