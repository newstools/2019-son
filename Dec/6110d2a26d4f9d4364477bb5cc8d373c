DIÉ resep lewer genoeg sop en brood vir ses mense. Bestanddele: Vir die sop 50 ml olyfolie 2 rooi-uie, opgekap 4 knoffelhuisies, geskil en gekneus 1 kg tamaties (’n kombinasie van verskillende soorte, in die helfte of in kwarte gesny) 1 t. sout 1 t. peper 25 ml balsamiese asyn 1 koppie witwyn 1 koppie hoenderaftreksel ’n paar takkies vars kruie (soos basiliekruid, origanum en pietersielie) 250 ml vars room ’n staafmenger Vir die kaas -braaibroodjies 12 snye witbrood botter (om die brood mee te smeer) 200 g cheddarkaas, gerasper 200 g mozzarellakaas, gerasper Metode: Vir die sop 1. Gooi die olyfolie, uie, knoffel en tamaties in jou potjie en gooi sout en peper by. Sit die potjie op die vuur oor baie hoë hitte en maak die tamaties gaar. 2. Sodra die bestanddele aan die potjie se bodem begin vassit, gooi jy die balsamiese asyn by en roer die spulletjie met jou houtlepel rond, maar laat dit nog taaier raak. 3. Voordat enigiets brand, gooi jy die witwyn en hoenderaftreksel by. Gebruik jou houtlepel om enigiets los te krap wat onder in die pot vassit. 4. Laat die sop nou 15 minute lank prut met die deksel op en haal jou potjie dan van die hitte af. 5. Gooi nou jou verskeidenheid vars kruie by en gebruik jou staafmenger om die potjie se inhoud in ’n gladde sop te verander. 6. Roer die vars room by en laat die sop nou vir nog 10 minute naby aan die vuur prut om ekstra geur te laat loskom. 7. Terwyl die sop so naby die vuur sit, kan jy daaraan proe en ekstra sout en peper bygooi en selfs ’n bietjie suiker as jy dink dis nodig. 8. Braai nou die braaibroodjies en sodra hulle reg is, kan jy die sop opskep. VIr die kaas-braaibroodjies 1. Smeer botter aan een kant van elke sny brood (dit sal die buitekant van jou braaibroodjie wees). Met die botterkante wat buitentoe kyk, deel jy nou die kaas tussen ses snye brood en pak die ses ander snye elkeen bo­-op ’n maatjie. 2. Pak die braaibroodjies in ’n toeklaprooster en braai oor medium-warm kole. 3. Onthou, ’n braaibroodjie is ’n draaibroodjie. Draai hom dus gereeld om tot al die kaas gesmelt het en die buitekante goudbruin is.