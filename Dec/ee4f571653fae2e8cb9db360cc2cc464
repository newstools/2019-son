CHARLES Leclerc het sy Ferrari-kontrak verleng, maar wie gaan sy spanmaat wees? Leclerc het sy Ferrari-kontrak tot die einde van die 2024-seisoen verleng in die eerste groot skuif van Formule Een se langtermyn-onderhandelinge. Die 22-jarige burger van Monaco het vroeër gesê hy het ’n ooreenkoms wat tot 2020 strek. Maar die nuwe kontrak sal waarskynlik verbeterde voorwaardes insluit ná Leclerc se suksesvolle eerste seisoen in Maranello, die dorp wat die tuiste van Ferrari en sy racing-afdelng, Scuderia Ferrari, is. “Ek’s baie bly om by Scuderia Ferrari te bly,” het Leclerc gesê. ‘Dié seisoen was vir my ’n droomjaar om vir die roemrykste span in Formule Een te ry. “Ek kan nie wag om ’n dieper verhouding met die span te kweek ná ’n intens en opwindende 2019 nie. “Ek wil graag sien wat die toekoms inhou en ek kan nie wag om volgende seisoen weer aan die gang te kom nie.” Leclerc is sedert 2016 verbonde aan Ferrari toe hy hom by die bestuurdersakademie aangesluit het. Hy het aan die begin van hierdie jaar na Ferrari se Formule Een-span geskuif ná ’n opvallende rookie-veldtog by Sauber. Die vraag op almal se lippe is egter wie Leclerc se spanmaat in 2021 sal wees. Sy verlengde kontrak plaas verder fokus op die toekoms van sy huidige spanmaat, Sebastian Vettel, wie se kontrak oor 12 maande verstryk. Lewis Hamilton word gelink met die Duitser se plek as hy sou besluit om Mercedes te verlaat wanneer sy eie kontrak aan die einde van volgende seisoen verstryk. Wens Vir Leclerc is die nuwe kontrak as gevolg van ’n baie indrukwekkende 2019 toe hy sewe podium-plekke en twee oorwinnings behaal en bo Vettel op die ranglys geëindig het. “Met elke wedren hierdie jaar het ons wens om ons kontrak met Charles te verleng al hoe meer vanselfsprekend geword. En die besluit beteken dat hy nou die volgende vyf seisoene by ons sal wees,” het die Ferrari-spanbaas, Mattia Binotto, gesê. – sky­sports.com