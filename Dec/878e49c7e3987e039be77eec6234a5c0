GISTER se gure weersomstandighede kon nie ’n demper plaas op die geesdrif van die deel­nemers aan die gewilde Tokai Manor House Run nie. Voor die wegspring om 06:30 by die Kaapse Akademie vir Wiskunde, Wetenskap en Tegnologie het dit behoorlik gesous. Dit het gelyk of daar nie baie mense vir die Boxing Day-feeswedloop sou opdaag nie. Die weer het egter vinnig verbeter. Dit het deelnemers in staat gestel om die 16 km lange prentjiemooi roete deur die strate en grondpaaie van Tokai te geniet. Daar was ook ’n opsie van 8 km vir diegene wat nie die langer afstand wou aandurf nie. Gilbert Mutandiro van Century City het die wedloop in 59:39 gewen. Roger Dickson (61:03) van VOB was tweede, en Martin Jansen (61:07) van Vishoek derde. Onder die vroue was Alex Stuart-Smith van Murray & Roberts (65:36) eerste oor die eindstreep. Paida Hakutangwi (73:03) van VOB het tweede klaargemaak. Cleo Albertus (73:25) van Carbineers was derde.