DIE staat het gister ’n aansoek om verlof tot appèl ingedien teen die uitspraak en vonnis wat die Kaapse hooggeregshof aan die veroordeelde moordenaar Reghard Groenewald opgelê het. Regter Derek Wille het die Ben 10 in Augustus tot 10 jaar tronkstraf gevonnis. Groenewald is in Mei vanjaar skuldig bevind aan die moord op Hillary van Rooyen, sy vriend se ma. Dr. Daphne An­thony, ’n staatspatoloog wat die lykskouing gedoen het, het destyds in die saak gesê Van Rooyen het moontlik tot drie dodelike houe teen haar kop gekry. “Die tydperk van oorlewing was vir haar baie kort,” het Anthony getuig. Wille het in sy uitspraak gesê die staat het bewys dis moord al is dit op die ingewing van die oomblik gepleeg. “Daar is geen redelike kans dat dit Groenewald ontgaan het dat sy aksies noodlottige gevolge kon hê nie.” Die regter het toe gesê Groenewald moes vooruit gedink en besef het as hy Van Rooyen met ’n blompot slaan, sou dit haar dood kon beteken. Van Rooyen se jongste seun het op 9 Mei 2017 in die huis op sy ma se bebloede lyk afgekom. Vier maande nadat Groenewald gevonnis is, het die staat die aansoek om verlof tot appèl gebring. Die aansoek is vir die vonnis en die uitspraak. Die staat voer aan die opgelegde vonnis is skokkend onvanpas. Volgens die staat het die hof die persoonlike omstandighede van die beskuldigde te veel benadruk, die erns van die oortreding onderbenadruk en die belang van die samelewing verontagsaam. Die staat voer ook aan die hof het met swak redes van die voorgeskrewe minimum vonnisse afgewyk en ook nie met bewyse wat die staat ter verswaring van vonnis aangebied het nie. Die staatsaanklaer Bronwen Hendry-Sidaki het aan die hof gesê daar bestaan ??’n redelike moontlikheid dat ’n ander hof kan bevind die beskuldigde het ’n direkte opset gehad. ’n Ander hof kan bevind Groenewald se weergawe is nie redelik moontlik nie en hy het haar doodgeslaan, het Hendry-Sidaki gesê. Sy het verder gesê daar is in die uitspraak kennis geneem van die ander beserings wat Van Rooyen opgedoen het, maar hoe dit opgedoen is en wie dit toegedien het, was nie duidelik nie. Hendry-Sidaki het spesifiek na die beserings aan Van Rooyen se nek verwys. Volgens Groenewald se weergawe van wat gebeur het, het hy haar oor die kop geslaan en haar huissleutel en selfoon gevat voordat hy die huis verlaat het. Maar hy het in sy weergawe niks genoem oor hy haar kop in ’n controlled posisie gehou en toe oor die kop geslaan het nie, soos wat die patoloog getuig het. Wille het gesê: “Dit is ongelooflik moeilik om oor ’n mens se eie uitspraak te besluit, maar dit is hoe die stelsel werk.” Die staat sal na verwagting volgende week hoor of sy aansoek aanvaar is.