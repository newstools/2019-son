DIE saak van Angus McKenzie, DA-raadslid van Bonteheuwel, teen Henriette Abrahams van die Bonteheuwel Joint Peace Forum (JPF) in die Bishop Lavis Landdroshof sloer voort. McKenzie beweer hy het ’n taai klap van Abrahams gekry op ’n gemeenskapsvergadering. Die vergadering het in Augustus verlede jaar in die plaaslike gemeenskapsaal plaasgevind. Dit was om inwoners in te lig oor ’n voorgestelde behuisingsprojek en om die bestuurskomitee te kies. McKenzie het ’n saak van aanranding teen Abrahams gemaak. Volgens McKenzie het sy hom geklap, maar ’n video op sosiale media wys hy keer haar voordat sy hom kan tref. Die saak het Vrydag vir die vyfde keer in die Bishop Lavis Landdroshof voorgekom. Abrahams is verteenwoordig deur adv. Chandré Brown van die Women’s Legal Resource Centre. Brown het ingestem tot ’n uitstel as gevolg van load shedding. Brown sê hulle het reeds ’n brief aan die Nasionale Vervolgingsgesag gerig om die saak terug te trek en verwag ’n positiewe uitslag. Die saak in tot Woensdag 12 Februarie uitgestel.