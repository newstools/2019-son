AMPIE van Wyk, ’n DA-raadslid in die Bergrivier Munisipaliteit, is in die sop. Van Wyk bly na bewering die afgelope drie maande in Redelinghuys in Margaret Johannes (89) se huis sonder om rent te betaal. Past. Johan Classe, die antie se neef, sê hy tree op as haar eksekuteur weens haar ouderdom en gesondheidstoestand. Volgens hom is Van Wyk veronderstel om R500 huurgeld per maand te betaal. Classe sê egter Van Wyk het nog nooit die geld betaal vandat hy by die huis ingetrek het nie. Toe Classe hom vra om die geld te betaal, het hy hom na bewering met geweld gedreig en hom lelik uitgevloek. Son het ’n voice note gehoor waarin Van Wyk vir Classe uitskel en sê hy gaan nie geld van hom af kry nie. Volgens Classe moet Van Wyk ingevolge die land se wette en die posisie wat hy beklee eerder mense uithelp en hulle nie uitbuit nie. Aktivis Classe voeg by: “Ek is baie teleurgesteld. Hy maak dreigemente teen my, maar ek is lankal verby sulke dinge. “Al wat ek wil weet, is hoe werk hy met die mense in die gemeenskap? Hy is veronderstel om ’n leier in die gemeenskap te wees.” ’n Aktivis vir plaaswerkersregte, Billy Claasen, sê hy het ’n klag teen Van Wyk by die Bergrivier Munisipaliteit gelê. Claasen sê: “Dis skokkend vir ’n raadslid om mense só uit te buit. Ek meen, om by mense se huise te bly vir R500 en dan weier jy nog om dit te betaal. “Dis onaanvaarbaar vir iemand wat die gemeenskap by die raadsvergaderings verteenwoordig.” Van Wyk sê hy het Classe nie uitgevloek nie en ontken dis sy stem op die betrokke voice note. “Ek bly ook nie in daai huis nie,” sê hy. Riaan de Vries, die DA speaker, het nie sy selfoon beantwoord toe Son hom om kommentaar gebel het nie. Hy het ook nie op Son se WhatsApp-boodskappe gereageer nie.