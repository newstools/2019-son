DIE Gunners se nuwe breier, Mikel Arteta, het ’n lys van wie moet gly en wie moet bly. So sê die legendariese Arsenal-speler Ian Wright. Veranderings word verwag by die Emirates Sta­dium in Januarie. Dis noudat Arteta permanent oorgeneem het by die waarnemende breier, Freddie Ljungberg. Volgens Wright weet Arteta reeds wat hy wil doen. Baie kenners reken daar’s baie vrot hout waarvan ontslae geraak moet word. Om die span te verfris is net een van die Spanjaard se take by die sukkelende Noord-Londense klub. Voor die transfer window in Januarie open, sal Arteta egter in beheer wees van twee Engelse Premierliga (EPL)-wedstryde. Hy sal dan ’n goeie idee het van wat werk en wat nie. Regte Arteta se eerste wedstryd is op Boxing Day weg teen Bournemouth, gevolg deur een tuis teen Chelsea. Wright meen Arteta, wat ’n voormalige kaptein van Arsenal is, is die regte man vir die klub se herbouingsproses. Hy sê op Arsenal se YouTube-kanaal: “Ek kan nie anders as om baie opgewonde te voel oor dié aanstelling nie. “Ek voel die aanstelling moes eintlik verlede jaar reeds gedoen gewees het. “Sommige mense maak opmerkings oor Arteta en daaroor dat hy nie ’n ervare breier is nie, maar ek sê hy het hope ervaring as ’n goeie taktiese speler. “Dit het nou wel gebeur (sy aanstelling), en hoewel mense sê dis ’n risiko – natuurlik is dit ’n risiko – moet die eienaars en ondersteuners van die klub hom net ondersteun.”