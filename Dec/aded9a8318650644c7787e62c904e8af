DIE laaste keer toe Ashwell Prince aan die stuur van ’n nasionale span was, het hy die Hong Kong Sixes-titel gewen. Die voormalige Protea-toetskaptein is nou in beheer gesit van die SA A-krieketspan wat Engeland van Vrydag af op Willowmoore Park die stryd sal aansê. Maar sy rol is meer as net om die Engelse se moreel te breek. Hy moet die nuwelinge van Mark Bouch­er se Protea-groep slyp om in aanmerking te kom vir die eerste toets. Pos Dit is die Engelse se eerste opwarmingswedstryd van hulle toer in Suid-Afrika waarin hulle onder meer vier toetse sal speel. Die eerste toets begin op 26 Desember in Pretoria. Prince behou egter sy pos as afrigter van die Cape Cobras. Die Wes-Kaapse franchise kom van môre in ’n meerdaagse wedstryd teen die Knights op Bolandpark te staan. Faiek Davids, hulpafrigter van die Cobras, neem die leisels oor. Onder die nuwelinge wat vir die SA span gekies is, is die aanvangskolwer Pieter Malan van die Cobras. Met Aiden Markram wat steeds beseer is, moet Malan se kanse goed wees om sy toetsdebuut te kan maak. Markram het ’n paar maande terug sy hand op die toer in Indië gebreek. Daar heers ook twyfel of hy wel vir die Titans in die meerdaagse stryd teen die Lions sal kan speel. Met Boucher en sy afrigtingspan wat met die intrapslag ’n impak wil maak, sal die span wat teen Indië gespeel het die kern vorm van die span wat teen Engeland op Centurion sal speel. Malan is saam met Rassie van der Dussen, Beuran Hendricks en Dwaine Pretorius (almal Lions) en Dane Paterson (albei Cape Cobras) en die paaltjiewagter Rudi Second in die toetsgroep opgeneem. Temba Bavuma, wat reeds 39 toetse vir die Proteas gespeel het, sowel as Theunis de Bruyn (12 toetse) is ook ingesluit by Prince se span. Reeza Hendricks (geen toetse) kry ook kans. SA A-span: Temba Bavuma (Lions­), Nandre Burger (Cape Cobras), Theunis de Bruyn (Titans), Reeza Hendricks (Lions), Pieter Malan (Cape Cobras), Andile Phehlukwayo (Dolphins), Dane Piedt (Cape Cobras), Lutho Sipamla (Warriors), Glenton Stuurman (Warriors), Pite van Biljon (Knights), Kyle Verreynne (Cape Cobras).