HY HET as 37-jarige man tussen ’n klomp 18-jarige Xhosa-seuns gegaan vir sy besnyding. Oorin Mapoe van Arcadia in die Baai se North­erns moes sy kop gaan skoon kry en vrede vind. Hy wou ontsnap van die bendegeweld wat daagliks verwoesting saai in die Northerns. Hy vertel: “Ek lewe in ’n stresvolle omgewing, waar bendes en dwelms ’n reuseprobleem is. “Waar ek bly, is dit ’n daaglikse ding dat mense op mekaar skiet en onskuldige mense sterf.” Mapoe sê hy wou lankal besny geword het – van toe hy nog werk gehad het. “Maar toe meng ek met die verkeerde mense en begin dwelms rook. En toe gaan alles verkeerd.” Die pa van vier (die jongste is 6 en die oudste 16) wil nou sy lewe regruk en ’n skoon lewe lei. “As ’n mens werkloos is, het jy baie tyd om oor jouself te dink en te besluit wat jy met jou lewe wil doen. “My tannie het vir my gesê sy kan my droom om ’n regte man te word ’n realiteit maak. “Sy het alles vir my gereël. Ek is vandag ’n man danksy haar.” Mapoe vertel daar is verskillende rasse wat deel vorm van sy stamboom: kleurling, Indiër en Xhosa. “Ek het besluit ek wil op die Xhosa-manier besny word.” In die Xhosa-kultuur word dikwels neergekyk op ’n man wat op die ouderdom van 20 nog nie besny is nie. Maar Mapoe se ouderdom het hom niks gepla nie. “Om hier in die bos te wees het my geleer om onafhanklik te wees en ’n skoon lewe te lei. Ek behoort ’n rol­model te wees vir my drie dogters en seun. “Ek moet vir hulle leer dat bendes en dwelms nie die manier is om te lewe nie. Fantasties “Hier in die bos het ons as broers geleef. “In vrede en met respek teenoor mekaar.” Sy tradisionele verpleër, Nyameko Jacobs, het ook respek ontwikkel vir Mapoe. Jacobs vertel: “Ons is dieselfde ouderdom. “Toe sy familie my aanvanklik genader het om na hom om te sien, het ek getwyfel of hy my sal respekteer. Maar sy gedrag was fantasties. Hy doen so goed.” ’n Groot partytjie is Saterdag, toe Mapoe huis toe gegaan het, vir hom gehou. “Ek het gegraduate van ’n seun na ’n man,” sê hy trots.