BRAD Mooar is die nuutste toevoeging tot die All Blacks se afrigtingspan. Die Nieu-Seelandse Rugbyunie (NSRU) het ’n ooreenkoms met die Scarlets Rugbyklub in Wallis gesluit. Daarvolgens kan die voor­malige hulpafrigter van die Crusaders voortaan by Ian “Fozzie” Foster (hoofafrigter) se afrigtingspan aansluit. Volgens die All Blacks se amptelike webtuiste het Chris Lendrum, NSRU se hoof van beroepsrugby, gesê: “Ons het ’n ooreenkoms met Scarlets gesluit. Dit sal Brad in staat stel om in Junie na Nieu-Seeland terug te keer nadat die klub sy Euro­pese kompetisie voltooi het. “Ons wil Scarlets graag bedank vir die positiewe, konstruktiewe en doeltreffende bena­dering in hierdie besprekings. “Ons erken die moeilike posisie waarin die klub hom bevind, maar hy het, soos ons, besef dit is ’n fantastiese geleentheid vir Brad dié – die kans om sy land af te rig, ” het Lendrum bygevoeg. Foster het gesê: ”Ons is verheug daaroor dat Brad bevestig het dat hy by ons aansluit. “Ek weet die nuwe afrigtingsgroep is opgewonde en gretig om volgende seisoen met hulle werk te begin. Ons sien uit daarna om Brad te verwelkom nadat hy sy verpligtinge by Scarlets nagekom het. Omsien “Namens die All Blacks wil ek Scarlets bedank vir sy begrip oor Brad se vrystelling. Dit word opreg waardeer.” Noudat Mooar se aanstelling bevestig is, is Foster se hulp­afrigtingspan volledig. Mooar sal verantwoordelikheid neem vir die All Blacks se aanvallende spel. John Plumtree sal na die voorspelers omsien. Greg Feek is die skrum-afrigter en Scott McLeod die verdedigings­afrigter. Mooar het gesê: “Om volgende jaar by die All Blacks se afrigtingspan aan te sluit, is ’n ongelooflike eer en vir my en my gesin ’n trotse oomblik. “Die geleentheid om jou land te help afrig, kom baie selde voor. Daarom wil ek die Scarlets-klub bedank dat hy my toelaat om by die All Blacks aan te sluit. “Net so wil ek Ian Foster en die NSRU bedank. Nie net vir hierdie geleentheid nie; ook vir die kans om die seisoen met die Scarlets af te sluit. “Die ondersteuning wat ek van albei kante van die wêreld gekry het, is ongelooflik. “Scarlets se spelers, personeel, ondersteuners en bestuur was almal uitstekend. “Ek gaan hierdie seisoen alles gee om Scarlets te help om ons doelwitte te bereik voordat ek terugkeer na Nieu-Seeland om by Fozzie en die All Blacks aan te sluit.”