HY’T soos enige ander onskuldige seuntjie in sy jaart gespeel toe ’n gangster se koeël sy kop deurdring. Valentino Grootetjie (5) het Saterdagmiddag in Drury Court, Lavender Hill, saam met sy jonger broertjie, Sanrico Kotze (2), gespeel toe twee skieters hulle jaart binnestorm. Valentino het sy broertjie beskerm, maar is in die kop gewond. Romana Grootetjie, Valentino se ma, sê die skieter het gekom vir ’n vermeende smokkelaar, Wesley de Kok. Volgens Grootetjie het De Kok in hulle hekkie gestaan toe daar op hom geskiet is. Sy vertel: “My kinders het in die jaart gespeel. Wesley het na sy niggie toe gekom wat hier by ons was. “Wesley het haar uitgeroep, maar sy wou nie kom nie. “Toe hy na haar toe kom, het die een ou hom geskiet.“Hy is na aan sy hart geskiet. “Hy het deur die huis gehardloop. “Die skieter het toe weggehardloop.” Volgens Grootetjie het haar twee seuntjies na een van die hokkies in die jaart gehardloop terwyl die skietery aan die gang was. Toe sy gedink het dis veilig vir hulle om na die huis te kom, het sy na hulle geroep. Maar sy het haar lelik misgis, want net toe hardloop ’n tweede skieter by hulle jaart in. Grootetjie vertel: “Valen­tino en sy broertjie was op pad om in te kom. “ ’n Ander skieter het in die jaart gekom en Valentino het sy broertjie grond toe gestoot. “Sanrico het ingekom en ek het hom gevra waar Valentino is. “Hy’t vir my gesê sy broer is buitekant. “Toe ek uitgaan, toe spuit die bloed by sy kop uit. “Hy’t my kind in die kop geskiet. Hy’t net geskiet sonder om te kyk. “Die bloed het sonder ophou gespuit.” Volgens Grootetjie het haar seuntjie nog gelewe toe sy pa, Patrick Kotze, daar aankom. “Toe sy pa intrap, toe blaas hy sy laaste asem uit. Sy gesig was vol bloed.” Valentino se ouma Bonita Nongqongqo van Atlantis sê sy was erg geskok toe sy die tyding ontvang. Sy sê: “Dis wreed. Dis totale wreedheid om op iemand se jaart te kom en ’n kind dood te skiet. “As dit ’n dwaalkoeël was, sou dit ’n ander saak gewees het. Wat hulle gedoen het, is nie reg nie!” ’n Woordvoerder van die polisie, brig. Novel Potelwa, het bevestig dat speurders van die anti-gang unit by Steenberg-se polisiestasie die leidrade opvolg. Potelwa sê: “Daar word beweer ’n 22-jarige is in dieselfde voorval geskiet en in ’n kritieke toestand in die hospitaal opgeneem. “Ontplooiings in die area is opgeskerp om veiligheid en kalmte te bring.”