DIE regering het met nuwe reëls vorendag gekom wat verreikende gevolge vir alle sportliggame in Suid-Afrika kan hê. Rapport berig Nathi Mthe­thwa, Suid-Afrika se minister van sport, wil sportbeheerliggame soos SA Rugby, Krieket SA, en Atletiek SA “nasionaliseer”. Die wetsontwerp is so ingrypend dat dit kan veroorsaak dat Suid-Afrika uit die Olimpiese Spele en Fifa geskop word. Die Wysigingswetsontwerp op Sport en Ontspanning het die land se sportadministrateurs onkant betrap. Kobus Marais, raadslid van die Suid-Afrikaanse Sportkonfederasie en Olimpiese Komitee (Saskok) sê as die wet in sy huidige vorm aanvaar word, sal SA uit die Olimpiese Spele geskop word. Dit is omdat dié internasionale liggaam regeringsinmenging verbied. Ook Gay Mokoena, waarnemende uitvoerende hoof van die Suid-Afrikaanse Sokkervereniging (Safa), sê hy voorspel probleme met die internasionale sokkerliggaam Fifa. Hy sê hulle het by Rapport verneem van die wetsontwerp. Sumayya Khan, waarnemende direkteur-generaal van die departement, het aan Rapport gesê dis nie waar dat die minister sport wil oorneem nie. “Die minister wil net ’n meganisme skep sodat hy kan ingryp om ondersoeke in te stel sonder om (in die daaglikse administrasie) in te meng.” Sy sê die regering sal internasionale sportliggame se reëls respekteer. “Daar’s net te veel sportfederasies wat by hofsake betrokke raak – en ons soek ’n manier om geskille intern te hanteer.” Rolspelers verskil skerp met dié interpretasie van die wetsontwerp. Volgens Marais neem dit al Saskok se magte weg. “Die minister sal direk kan inmeng by die administrasie van alle sportbeheerliggame en in beheer geplaas word van die keuring van sportlui. Die gevolg hiervan is baie ernstig. “Hulle (Internasionale Olimpiese Komitee en Fifa) sal nie skroom om plaaslike sportverenigings te skors as die minister toegelaat word om direk by sport in te meng, soos wat die wetsontwerp voorstel nie.” Die wetsontwerp bepaal onder meer: Alle sport en fisieke ontspanningsaktiwiteite “wat ’n bydrae lewer tot fiksheid, geestelike welstand en sosiale wisselwerking” word deur die departement beheer. “Dit kom daarop neer dat sport genasionaliseer word sonder dat die staat enige finansiering daarvoor beskikbaar stel. Dit is verregaande.” Die nuwe liggaam binne die departement, Sport and Recreation South Africa (SRSA), sal ook die finale seggenskap hê oor watter atlete vir nasionale kleure kwalifiseer.