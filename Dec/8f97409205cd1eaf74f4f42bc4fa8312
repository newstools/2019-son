DIE drie verdagtes in die Meghan Cremer-moordsaak wil nie die nuwe jaar as bandiete ingaan nie. Jeremy Sias (27), Charles Daniels­ (39) asook Shiraaz Jaftha (34), wat Woensdag in verband met die moord op Cremer in die Athlone Landdroshof verskyn het, wil nou aansoek doen om borgtog. Die lyk van Cremer, ’n perderuiter van Knysna, is by ’n sandmyn gevind nadat sy op 3 Augustus spoorloos verdwyn het. Sias, wat ’n bekentenis oor Cremer se moord afgelê het, het die polisie na haar oorskot geneem. Haar lyk is net sowat 80 m van haar huis af gevind. Sias vra nou om na die hof­dokumente te kyk sodat hy deur sy bekentenis kan gaan, maar Emily van Wyk, die staatsaanklaer, staan sy aansoek teen omdat dit die staat se saak kan benadeel. Die drie het aan die begin van die hofsaak hulle aansoek om bail laat vaar, maar in ’n skielike besluit het hulle hulle mind gechange. Hulle rede is dat hulle vir hulle families wil voorsien. Sias, Daniels en Jaftha sê hulle is broodwinners en hulle families het hulle nodig. Al drie beskuldigdes het hangende sake of is al op verskeie ander aanklagte skuldig bevind. Eric Ntabazalila, woordvoerder van die nasionale vervolgingsgesag (NVG), sê affidavits van die beskuldigdes is eers die oggend van die saak aan die staat oorhandig. “Die dokumente is deur die legal aid in die hof uitgelees. “Die staat het uitstel gevra sodat hy na die affidavits kan kyk en die ondersoek­beampte kan vra om sekere punte in die affidavit te ondersoek.” Die saak word op 27 De­sem­ber hervat vir die betoë.