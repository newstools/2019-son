DIE polisie se veediefstaleenheid het 'n saak geopen teen CapeNature oor hul besluit om "Simba" van kant te maak. Die leeuwelpie is in Augustus vanjaar by Sulaiman Effendi se huis in Athlone gevind en is dieselfde dag aan CapeNature oorhandig. Effendi, Shurud Jacobs en Moegamat Rayaan Simons is gearresteer. Brig. Novela Potelwa, polisiewoordvoerder, sê die leeuwelpie is aan hulle oorhandig omdat die polisie nie die vermoë het om dit aan te hou nie. "Dit het later bekend geword dat die dier in Wellington van kant gemaak is. Dit was op daardie punt dat die veediefstaleenheid 'n saak geopen het omdat daar geen konsultasie met die polisie was oor hul besluit nie." Loren Pavitt, CapeNature se hoofbestuurder, sê die polisie het hulle nie laat weet oor die saak nie. CapeNature het die afgelope week onder baie kritiek deurgeloop oor hul besluit om die leeu, wat Simba gedoop is, van kant te maak. Hul rede was dat Simba reeds gewoond geraak het aan mense en sou homself nie in die natuur kon verdedig nie. - News24