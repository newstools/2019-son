DIT was beslis ’n nostalgiese terugkeer vir die Banyana Banyana-afrigter, Desiree Ellis, na haar tuisdorp in Sout­rivier. “Dis hier waar ek grootgeword, skoolgegaan én natuurlik sokker gespeel het,” verduidelik Ellis met ’n glinstering in haar oë. “Ek onthou goed ek het ook mos street soccer met die boys gespeel – in my skoolskoene. “Daarna moes ek vinnig wees en seker maak my skoene is skoongemaak sodat my pa nie sien ek het daarin sokker gespeel nie. “ ‘Jy gaan dieselfde skoene skool toe dra, al is dit stukkend,’ het my ouers altyd gewaarsku. “Dis goeie memories wat ek vir ewig sal koester. Dis ook belangrik om jou geskiedenis met ander te deel sodat mense kan sien jy het ook iewers en met niks begin. Ons was nie skaam vir ons situasie nie. Dis hoe ons ouers ons grootgemaak het,” voeg Ellis by. Ondersteun Ellis het tyd af geniet van haar nasionale verpligtinge, maar sy het nie net kom inloer by haar familie en vriende in die Kaap nie. Sy gebruik ook die geleentheid om haar sokkerkennis en passie met jong meisiesokkerspelers te deel. Dis g’n geheim dat die ontwikkeling van meisiesport en veral sokker iets is wat Ellis na aan die hart lê nie. Dis ook waarom sy nie gehuiwer het om die program van Salt River Blackpool se voorsitter, Iqbal Kasker, te ondersteun nie. Kasker se klub het met die Super Sevens vir seuns-konsep begin. Nou streef die klub na gelykheid deur die meisies ook te betrek. Die program het begin met 12 meisies en dit het nou na 30 meisies van regoor die Skiereiland gegroei. Dit was laas week soos ’n miernes op Shelleyweg waar die program in die teenwoordigheid van Ellis aangebied is. “Ek hoop nie julle het vir mý gekom nie,” het Ellis gegrap. “Dit was nogal verblydend om te sien die ouers het die koue trotseer om te sien hoe hulle dogters deur hulle paces­ gesit is.” Intussen het Kasker op sy beurt gesê: “Ons fokus is op 10- tot 13-jariges. Dis ook belangrik dat die meisies pret het en groei toon.”