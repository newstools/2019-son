DALE Steyn, dit was briljant! Die blitsige Steyn Remover het gister op Nuweland een van sy beste vertonings in vanjaar se Mzansi Superliga gelewer. Hy het in 4 boulbeurte 3 paaltjies vir 10 lopies platgetrek. Dit het sy totaal aan paaltjies in die reeks tot 15 geneem. Sy vertoning het ’n reuse-rol daarin gespeel om die Cape­ Town Blitz terug in die wedloop om ’n plek in die halfeindstryd te bring. Drama Ná drie nederlae agtereenvolgens het die Blitz die Tshwane Spartans met 15 lopies geklop. Die wedstryd was vol drama. ’n Bal van Wahab Riaz in die voorlaaste boulbeurt het gedreig om die tuisspan sy oorwinning te kos. Riaz het Roelof van der Merwe met sy vierde bal in die 19de beurt geboul. Die skeidsregter het egter beslis dit was ’n foutbal. Riaz het daarvoor vergoed deur Pite van Biljon met sy laaste bal te laat terugstap. Riaz was saam met Steyn en Sisanda Magala aan die spits van die tuisspan se terugvegpoging vir sy kosbare vier punte op die punteleer. Riaz het 2/18 in drie boulbeurte platgetrek, terwyl Magala 1/27 geneem het. Die Blitz is nou in die vierde plek met 17 punte ná 8 wedstryde. Die Paarl Rocks is bo met 23 punte. Quinton de Kock (kaptein) het besluit om eerste te kolf. Danksy uithaler-kolfwerk deur David Bedingham (53) en Janneman Malan (36) het die tuisspan ’n skaflike teiken van 157/5 aan die Spartans stel. Die oud-Protea AB de Villiers het gedreig om ’n broodnodige oorwinning voor die tuisspan se neus weg te raap. Steyn het egter ander planne met sy voormalige Protea-spanmaat gehad toe hy De Villiers op 31 lopies uitgeknikker het. Voordat De Villiers sy paaltjie verloor het, het hy duidelik gesukkel om Steyn se balle raak te slaan. Dit was ook die keerpunt in ’n opwindende wedstryd. De Villiers het die Blitz se boulers kwaai laat bontstaan met aanvallende spel voordat sy waaghalsigheid en geluk in die 15de beurt uiteindelik opgedroog het.