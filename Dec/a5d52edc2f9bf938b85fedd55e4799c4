FASE-6 beurtkrag is vir talle verbruikers vir eers dalk op vakansie, maar fase-8 koekeloer vir Metrorail. Son het betroubaar verneem die kragreus het aan die spooroperateur in die Wes-Kaap kennis gegee: "Betaal julle rekening of ons cancel die treine." “Eskom dreig om die switch af te sit wat treine op noordelike-, suidelike-, sentrale- en Kaapse Vlakte-lyne tot stilstand sal bring,” aldus ons bron. Eskom bevestig aan Son dat kennis aan Prasa in die Wes-Kaap gegee is. Trish da Silva, ‘n woordvoerder vir Eskom, sê: “Daar is ‘n 14 dae disconnection kennisgewing weens hul agterstallige elektrisiteitsrekening uitgereik. “Dit is opgevolg met ‘n 24uur kennisgewing dat die disconnection sal voortgaan om 15:00 op Donderdag 19 Desember 2019 indien geen betaling gemaak word nie. Richard Walker, streekbestuurder van Metrorail Wes-Kaap, verduidelik: "Daar is gesprekke met Eskom oor die rekening en die inhoud daarvan is vertroulik. "Sou Eskom die krag afsit skop ons gebeurlikheidsplanne in en sal daar met pendelaars gekommunikeer word." Walker wou egter niks sê oor wat die uitstaande bedrag is wat nog geskuld word nie. Intussen sê Daylin Mitchell, voorsitter van die Wes-Kaapse staande-komitee oor vervoer: "Dit is totaal en al onaanvaarbaar dat pendelaars nou weer aan die korste-end gaan trek en dit oor Prasa nie hul kragrekening kan betaal nie."