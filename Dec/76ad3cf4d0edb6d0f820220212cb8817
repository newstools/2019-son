ROBERTSON. – Hy het sy jaarlikse bonus gekry – toe word hy gerob en vermoor. En sy eie “brothers” het dit glo aan hom gedoen. Jaco Lawak (23) se lyk is Sondagoggend in ’n plas bloed ontdek. Sy ma, Annie Lawak, is ontroosbaar. “Ek het gisteroggend blomme gaan neerlê waar sy lyk gevind is en ook ’n foto van hom,” snik die mammie bitter hartseer. Klop ’n Emosionele Annie sê Jaco het die oggend van sy dood saam met tjommies uitgehang. “So 07:00 het die polisie aan my deur kom klop en die slegte nuus aan my oorgedra,” vertel Annie en bars in trane uit. Annie sê sy het die toneel besoek, maar dit was iets wat sy liewer nie moes gesien het nie. Haar kind se kop is vergruis. Klippe vol bloed was steeds op die toneel. Volgens Annie wil dit lyk asof Jaco met ’n stomp voorwerp doodgeslaan is en die skuldiges sy liggaam daar gedump het. Vir die bedroefde ma is dit ’n bitter pil om te dink Krismis word nou ’n tyd van rou. “Ek is verpletter. Ek gaan sonder hom nie ’n goeie Krismis hê nie,” sê ’n betraande Annie. Die gemeenskap was gister ewe bitter. Hulle kan nog nie glo dat mense sowaar ’n ander se lewe sal vat net omdat hy ’n bietjie geld by hom het nie. Die inwoners is kwaad en sê: “Ons het gehoor wie hom vermoor het. “Toe het ons self die twee jongens ingehardloop en vasgetrek.” Nog ’n inwoner sê: “Ons sal nie tot ruste kom voordat daar justice kom nie.” Die polisie het reeds die moord begin ondersoek. ’n Geregtelike doodsondersoek word ook op die slagoffer gedoen.