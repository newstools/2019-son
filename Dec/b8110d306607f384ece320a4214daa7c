SUID-AFRIKAANSE krieket kan in nóg dieper modder beland as Enoch Nkwe deur Mark Boucher vervang word. Die realiteit is Nkwe en Justin Ontong het kontrakte tot ná Engeland se toer in Suid-Afrika. Engeland begin reeds volgende week sy toer met ’n opwarmingstryd teen ’n Suid-Afrikaanse Uitnodigingspan in Benoni. Aangestel Daar word bespiegel Boucher kan Nkwe straks vervang. Maar dít kan tot groter probleme vir Krieket Suid-Afrika (KSA) lei. Voor die Proteas se toer in September en Oktober in Indië is Nkwe as spandirekteur aangestel. Ontong is voor die Indiese reeks as veldwerkafrigter heraangestel. Nkwe het die span gelei wat in Julie op vernederende wyse uit die World Cup geboender is. Die Proteas het ook die reeks in Indië met 0-3 verloor, Vertrap Graeme Smith, wat Woensdag as waarnemende direkteur van krieket aangestel is, is glo gretig om sy voormalige spanmaat Mark Boucher as die nuwe Protea-afrigter aan te stel. As Nkwe dus summier uit sy pos geskop word, sal dit beskou word as baantjies vir boeties, om nie te praat van hoe transformasie in die proses vertrap word nie. KSA kan dít beslis nie tans bekostig nie. Ashwell Prince, wat saam met Smith en Boucher vir Suid-Afrika gespeel het, het reeds keel skoongemaak oor beweringe dat Boucher Nkwe gaan vervang. Hy noem die voormalige Protea-afrigter Mickey Arthur het nes Nkwe nie toetskrieket gespeel nie.