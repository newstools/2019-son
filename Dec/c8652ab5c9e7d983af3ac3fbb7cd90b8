DIE gesin van ’n 57-jarige man wat aan Alzheim­er se siekte ly, vra dringend die hulp van die publiek om hom terug te vind. James Davids van Lotusrivier het Donderdag spoorloos verdwyn. Claudio (17), Davids se seun, vertel sy pa is nie iemand wat sommer met enige een praat nie. “Hy is ’n stil man wat nie baie vriende het nie. “Hy loop nooit rond nie, want hy weet hy vergeet baie.” Claudio vertel sy pa is Donderdag laas in die huis gesien. “Dis die tweede keer dat hy verdwyn, maar die eerste keer het hy die next oggend huis toe gekom. “My ma worry haar siek. Sy het van Donderdag nie reg geslaap nie. “As sy my pa se naam hoor, huil sy. “Ek kan dit nie vat om haar so te sien nie.” Claudio sê die familie het al in Constantia, Houtbaai en Plumstead sowel as die omliggende areas gaan soek. “Ons wil net hê my pa moet veilig huis toe kom.”