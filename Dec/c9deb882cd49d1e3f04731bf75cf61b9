VIR die eerste keer in vyf jaar het die getal moorde in Kaapstad in die feestyd gedaal. Maar dit beteken nie die polisie kan laat slap lê in hulle stryd teen misdaad nie. Só het Bheki Cele, die minister van polisie, Vrydag by die Promenade Mall in Mitchells Plain gesê. Hy het sowat 300 polisie­beamptes toegespreek. Cele het gesê die Kaap het addisionele mannekrag (1 100 nuwe polisiebeamptes) gekry. “Julle is ook die enigste provinsie wat spesiale eenhede soos die anti-gang unit het en Operation Thunder gehad het.” Hy het gesê die polisie se stryd is veral teen misdaad wat tot die dood van kinders en vroue lei. “Dit kan nie ’n normale ding wees dat kinders en vroue doodgeskiet word nie. Dis onaanvaarbaar.” Cele het die polisie geprys vir hulle vinnige speurwerk om die vermeende moordenaars van Valentino Grootetjie vas te trek. “Ja, die moord op ’n vyf­jarige kind moes nooit gebeur het nie. “Maar al wat ons nou kan doen, is om seker te maak sy familie kry justice.” Valentino, van Hanover Park, is op 21 Desember in Drury Court doodgeskiet toe gangsters op ’n ander vermeende gangster geskiet het. Die minister het ook die dood van twee vroue van Ravensmead veroordeel. Adelaide Hess (56) en Esme van Wyk (54) is op Kersdag doodgeskiet. Cele het gesê die polisie is op die moordenaars se spoor. Die minister het ook verwys na die skietdood van Rashied Staggie op Vrydag 13 Desember. Verslap “Die polisie werk hard aan die ondersoek. Mense moet ophou raai wie die moordenaars is. “Die regte moordenaars sal opgespoor word.” Cele het die lede aangeraai om nog nie hulle grip op kriminele te verslap nie. “Ons is nou in die middel van die feestyd. Nog baie werk lê voor. “Squeeze hulle. Onthou, ons baklei vir vrede. Ons wil nie ’n oorlog begin nie, maar ons gaan baklei asof ons in ’n oorlog is.” Hy het ook die nuwe lede aangesê om nooit mense wat by die polisie opdaag te judge of weg te wys nie. “Jy is nie ’n f*kk*n ad­visor nie. Jou werk is om mense te help.” Oor die polisiebeamptes se veiligheid het hy gesê: “In die Kaap is dit duidelik dat die polisie die vyand is. Die provinsie het tot onlangs die meeste polisiemoorde gehad. Jou vuurwapen is jou tool om jou werk te doen. Gebruik dit as ’n krimineel in die pad van jou werk staan of wanneer jy dink jou lewe is in gevaar. Ons wil nie hier kom om dooie polisielede op te tel nie. Ons is nie Avbob nie.” Cele het verskeie polisie-operasies Vrydag meegemaak. Hy sou ook na ’n padblokkade op die Stellenbosch Arterial in Kuilsrivier gaan.