AL LYK en voel dit nie tans so nie, is die somer hier en ek het ’n paar wenke gaan soek op die webwerf intiem.co.zaom jou gesond, sexy en vol energie vir die somer te kry. Jou liggaam bestaan grootliks uit water en daarom is dit nodig om genoeg water in die somer te drink sodat jy nie dehidreer nie. Dit help onder meer om daai lastige kopseer die hasepad te laat kies en dit was gifstowwe uit jou liggaam. Werk vir jou ’n waterprogram uit, byvoorbeeld: Drink ’n glas water wanneer jy opstaan, dan weer 10:00, met middagete, teetyd, voor aandete en wanneer jy gaan slaap. Ja, dié deuntjie is al ’n bietjie afgesaag, maar daar is ’n rede daarvoor – dit werk! Ná ’n lang nag se slaap is dit belangrik om jou liggaam weer aan die gang te kry. Probeer volgraanbrood met grond­boontjiebotter op, jogurt met vrugte, kaas op roosterbrood en vrugte op graankos vir ’n voedsame ontbyt. Nie net wanneer jy op verlof is nie, maar maak dit ’n algemene reël. Sewe tot ag uur per nag behoort jou genoeg energie te gee om produktief deur die hitte van die somerdae te kan werk. Dra ligte, lospassende uitrustings om jou te help om koeler te bly. Bêre sommer ál jou donker klere weg vir die winter sodat daar net ligte items in jou kas hang. As jy ’n katoenbroek kry wat lig is en mooi sit, koop sommer drie in verskillende kleure. Wanneer jy buite is of bestuur, dra dan ’n sonbril om jou oë teen die skadelike UV-strale van die son te beskerm. Koop ’n paar sonbrille. Sit een in jou handsak, een in jou kar, een by die huis, een by die werk, ensovoorts, om te verseker dat jy altyd een byderhand het.