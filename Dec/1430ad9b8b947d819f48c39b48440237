DIE voormalige Baaise mayor Mongameli Bobani sal Donderdag hoor of hy sy top job terugkry. Dít nadat uitspraak in sy dringende hofaansoek om sy job terug te kry Vrydag in die Baaise hooggeregshof voorbehou is. Bobani en Nobuntu Mpongwana, die voormalige stadsbestuurder, wil hê die besluit om hulle uit hulle poste te verwyder, moet geskrap word. Dít al het Mpongwana verlede week kort nadat Bobani uit sy posisie verwyder is, self in ’n brief gesê sy tree uit haar pos. Bobani meen ingevolge art. 58 van die Wet op Munisipale Strukture moes hy 10 dae notice gekry het van die voorneme om hom uit te stem. Dit het volgens hom nie gebeur nie. Bobani en Mpongwana eis nou dat hulle onmiddellik hulle poste terugkry. Bobani se regspan het Vrydag onder meer aangevoer dat sou hy nie sy job terug kry nie, die Baai die risiko loop om nie meer die Ierse Leeus se toer aan te bied nie. Dít is dan ook hoekom Mpongwana nou haar job terug soek, al het sy self bedank. Die onderhandelings met SA Rugby oor die rugbytoer is gedoen terwyl sy munisipale bestuurder was. Mpongwana beweer egter nou dat sy haar bedankingsbrief aan Bobani geskryf het, maar dat sy ook op die raadsvergadering uitgestem is. Daarom hou sy vol dat sy nie bedank het nie, maar eerder afgedank is. Sy meen ook sy sal nou benadeel word, aangesien sy nou nie meer haar salaris ontvang vir die pos van waarnemende munisipale bestuurder nie, berig HeraldLive. Die nuwe waarnemende munisipale bestuurder, Noxolo Nqwazi, DA en munisipaliteit staan Bobani se aansoek teen en eis dat dit met koste dismiss word. Adv. Ben Ford, wat die munisipaliteit verteenwoordig, sê Mpongwana het gekies om uit haar pos te bedank nog voordat sy uitgestem is. Oor haar salariskwessie sê Ford: “Wat het sy gedink sou gebeur as sy bedank? Dat sy nog steeds haar salaris sal kry?” Hy sê ook dat hoewel alle besluite wat Mpongwana in haar ampstyd geneem het nou heroorweeg sal word, beteken dit geensins dat die Baai die groot rugbytoer gaan verloor nie. Adv. Marinda Veldsman, wat Bobani en Mpongwana verteenwoordig, hou egter vol dat Mpongwana geen ander keuse gegee is as om te bedank nie. Dít weens die manier hoe sy tydens daai dag se raadsvergadering behandel is. Oor Bobani se bewerings dat hy nie genoeg kennis gegee is van die wantroue­mosie in hom nie, sê die DA en die munisipaliteit dis snert, aangesien Bobani al sedert Augustus weet daar kom so ’n mosie. Die raadsvergadering op 5 Desember was egter die eerste keer dat die mosie deurgegaan het. Adv. Graham Richards, wat namens die DA en sy raadslede Morné Steyn en Athol Trollip opgetree het, sê die oorgrote meerderheid raadslede wat Bobani uitgestem het, het in die beste belang van die inwoners van die stad opgetree. Bobani is voorverlede week op ’n vergadering as die mayor uitgeskop. Dit het gekom nadat die ANC, DA, ACDP, Cope, AIC en PA almal vir die mosie van wantroue in hom gestem het. Net Bobani en die ander UDM-raadslid in die Baai, Thoko Tshangela, het teen die mosie gestem. Die EFF en United Front het besluit om nie in die saak te stem nie. Dit beteken 108 van die 118 raadslede in die Baai was ten gunste van die mosie. Kort nadat Bobani uitgestem is, het Mpongwana uit haar pos as waarnemende munisipale bestuurder getree. Bobani was ongeveer 15 maande in die Baaise burgemeesterstoel. Hy het die werk gekry nadat Athol Trollip in Augustus laas jaar ook deur ’n mosie van wantroue uit die pos ver­wyder is.