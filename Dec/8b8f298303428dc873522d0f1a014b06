ROBERTSON. – Eerlike mense is bitter dun gesaai. Christie Michaels het gister op ’n parkeerarea gestaan toe hy sien hoe ’n man se wallet uit sy sak val. Michaels sê die man was salig onbewus van sy beursie en het in sy kar geklim en gery. “Ek wou hom nog stop, maar dit het gelyk asof hy baie haastig was,” het Michaels gesê. Volgens Michaels, wat nie te gesond is nie, het hy probeer hardloop en gefluit om die man te stop, maar dié kon hom nie hoor nie. Michaels sê mense het toe die man kort daarna gestop en gesê hy moet stilhou oor dit dringend geklink het. Bly Michaels sê hy het toe na die kar geloop en die beursie, wat baie dik van die note gestaan het, aan die ou oorhandig. “Hy was so bly dat ek sy beursie aan hom terugbesorg het.” Volgens Michaels het die man gery, maar daarna ’n U-turn gemaak en weer by hom kom stilhou. “Hy het my ’n R40 in die hand gedruk en gesê dat ’n mens dié tyd van die jaar nie sulke eerlike mense kry nie,” vertel Michaels. Die eienaar van die beursie, past. Joseph Plaatjies, sê: “Mense soos Michaels moet waardeer word. Hy is eerlik. “Hy kon die wallet in sy sak gedruk het, maar hy het die regte ding gedoen. Hy sal geseën word.”