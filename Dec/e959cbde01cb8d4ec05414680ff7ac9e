ANDY Murray sê hy is platgeslaan omdat hy hom aan die Aussie Ope moes onttrek. Die 32-jarige Skot sal die eerste Grand Slam van 2020 weens ’n pelvisbesering misloop. Murray het die besering opgedoen terwyl hy verlede maand vir Brittanje in die Davisbeker gespeel het. Die ster sal ook die ATP Cup misloop. Dié toernooi word volgende maand in drie Aussie-stede gehou. “Ek het baie hard gewerk om myself weer in ’n posisie te kry waar ek op die topvlak kan speel. Ek is platgeslaan omdat ek nie in Januarie in Australië sal kan speel nie,” het Murray Saterdag gesê. “Ná vanjaar se Australiese Ope, toe ek nie seker was of ek ooit weer sou kon speel nie, was ek werklik opgewonde. “Dit maak dit selfs nog teleurstellender. “Ongelukkig het ek onlangs ’n terugslag beleef. As ’n voorsorgmaatreël moet ek eers daardeur werk voordat ek weer op die baan kan meeding.” Emosionele Murray het gehoop hy kan terugkeer na Grand Slam-aksie nadat hy aan die begin van die jaar ’n heup-operasie ondergaan het. ’n Emosionele Murray het in Januarie in trane op ’n perskonferensie gesê hy het nie geweet of hy ooit weer sou kon speel nie.