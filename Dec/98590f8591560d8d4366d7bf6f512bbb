ALLES blyk nie cosy te wees in die Independent Civic Or­gan­i­­sation of South Africa (Icosa) nie. Alvina Abrahams, een van die party se gewildste raadslede, blyk op pad uit te wees. Die party het Abrahams, Icosa se vise-president en ’n raadslid in die Drakenstein Munisipaliteit, onlangs voor ’n dissiplinêre proses gesleep. Dit was die tweede dissiplinêre verhoor wat teen Abrahams ingestel is. Die bohaai gaan glo oor Abrahams se “tools of trade”-toelaag, wat sy as ’n raadslid van die munisipaliteit kry. Hierdie toelaag het betrekking op ’n raadslid se selfoononkoste rakende oproepe en datagebruik in die uitvoering van sy of haar pligte. Son op Sondag verstaan Icosa wou sy cut van die “tools of trade”-toelaag hê – iets wat Abrahams glo weier om te doen. Tans moet elke Icosa-raadslid 10% van hulle salaris maandeliks aan die party betaal. Abrahams wou haar vandeesweek nie veel oor haar kopstampery met haar party uitlaat nie. “Ek en my regsverteenwoordiger bestudeer tans die bevindings teen my en ek wil nie enige iets sê wat my saak kan belemmer nie,” het Abrahams gesê. Maar volgens ’n ingeligte heers daar groot ongelukkigheid onder Icosa-raadslede wat meen hulle party melk hulle. “Hierdie ‘tools of trade’-gelde word deur raadslede gebruik om oproepe te maak om seker te maak dat hulle die lewens verbeter in die areas waar hulle ontplooi is. “Maar dit is egter nie genoeg dat Icosa alreeds 10% van raadslede se maandelikse salarisse eet nie. Hierdie geld word aan die party oorbetaal, maar daar bestaan nie iets soos finansiële verslae nie.” Die informant piemp verder: “Die partyleier, Jeffrey Donson, regeer die party met ’n ysterhand en hy is al een wat toegang tot die party se geldsake het. “Dit kom daarop neer dat Icosa eintlik niks anders as Donson se persoonlike piggy bank is nie.” Volgens die informant is Abrahams een van talle Icosa-raadslede wat deur hulle party gedruk word vir hulle “tools of trade”-gelde. Andre Davids, Icosa se ondervoorsitter in die Drakenstein-streek, sê sy party se optrede teen Abrahams is niks anders as ’n heksejag nie. “Alvina (Abrahams) het nog altyd niks anders gedoen as om die belange van die party in ons streek uit te brei nie. “Ek stem glad nie saam met dit wat hulle nou teen haar try nie,” het ’n ontevrede Davids aan Son op Sondag gesê. Icosa se president, Jeffrey Donson, het gesê die verhore teen Abrahams is ’n interne party-aangeleentheid. “Die dissiplinêre verhoor bied juis die raadslede ’n regverdige geleentheid om binne die party hulle kant van die saak te stel. “Ek kan dus geen verdere kommentaar lewer op hierdie aangeleentheid nie. “Ek is glad nie bewus van enige ongelukkigheid nie aangesien feitlik al ons besluite in die NEC eenparig is, maar as daar wel ongelukkigheid is, moet dit op die regte platform binne Icosa bespreek word. “Die media is beslis nie die regte platform nie.”