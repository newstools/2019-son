WELLINGTON – Inwoners is kwaad oor die toestand van hulle gemeenskapsaal. Die Colibri Gemeenskapsaal in die New Rest-gebied is al die laaste jare in so ’n liederlike toestand. Tog word dit steeds aan inwoners en organisasies teen ’n fooi verhuur. Dienste soos die huur van gemeenskapsale val onder die Drakenstein Munisipaliteit. Met Son se aankoms vandeesweek by die saal was die vloer nat weens die vorige aand se reën. ’n Inwoner, Andile Sibalo, sê die dak lek al jare so. Volgens hom moet hulle meer as R500 opdok as hulle die saal sou wou huur. Sibalo sê: “Die munisipaliteit worry nie van ons nie. Seker omdat dit net bruin en swart mense is wat hier in ons area woon. “Kyk ’n mens in ander dele waar daar wit mense woon in Wellington, is die fasiliteite in ’n ver beter toestand as ons s’n.” Hy sê verder behalwe die dak wat lek, is daar ook nie krag in die saal nie oor kabels wat gesteel is. Sibalo sê organisasies en inwoners wat gebruik maak van die saal, moet hulle eie stowe en yskaste saambring. Die saal het geen kombuistoebehore nie. Hy sê verder: “Wat nie vir my sin maak nie, is dat die saal baie uitverhuur word en mense moet betaal. “Mense hou elke naweek kerkdienste en begrafnisdienste hier en somtyds word dit ook op weeksdae en -aande gebruik. “Maar die munisipaliteit doen niks om die toestand van die saal te verbeter nie. Opgradering “Nou, waarnatoe gaan al die geld?” Gerald Esau, ’n uitvoerende direkteur vir gemeenskapsdienste, sê die saal sal binnekort in ’n opgradering onder meer geverf word en die dak sal reggemaak word. Esau sê: “Inbraak, vandalisme en diefstal het by die saal plaasgevind. Die kabeldiefstal is by die polisie aangemeld en dit word ondersoek. “Daar is saans ’n sekuriteitswag by die saal om kriminele optrede te verhoed.”