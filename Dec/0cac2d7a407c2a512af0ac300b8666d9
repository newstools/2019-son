MAKAZOLE Mapimpi is een van vyf spelers wat as Suid-Afrika se rugbyspeler van die jaar benoem is. Dié Springbokvleuel was een van die groot uitblinkers in vanjaar se World Cup in Japan. Mapimpi (28), van Mda­ntsane buite Oos-Londen, is saam met sy Springbokspanmaats Damian de Allende, Pieter-Steph du Toit, Cheslin Kolbe en Duane Vermeulen vir dié gesogte prys benoem. Du Toit het die toekenning die afgelope twee jaar gewen. Die losvoorspeler is boonop vanjaar as Wêreldrugby se speler van die jaar gekroon. Hy kan dus as die gunsteling beskou word om vir ’n derde jaar agtereenvolgens met die gesogte prys weg te stap. Kolbe, Mapimpi se vleuel-spanmaat in die World Cup, is ook ’n sterk kandidaat om met die louere weg te stap. Die sterk senter De Allende en die kragtige agsteman Vermeulen het ook deurgaans puik vertoon. Mapimpi se ongelooflike opgang in die spel en al die uitdagings wat hy al in sy lewe moes trotseer, is egter ’n sprokiesverhaal wat net nie geïgnoreer kan word nie. Dit sal dus geen verrassing wees as hierdie spoedvraat met die toekenning wegstap nie. Die kandidate vir SA Rugby se titel as jong speler van die jaar is Curwin Bosch, Herschel Jantjies, S’bu Nkosi, JJ van der Mescht en Damian Willemse. Gemeet aan sy vertonings vir die Stormers en die Bokke behoort Jantjies die guns­teling te wees om dié toekenning te wen. Die Cheetahs, Bokke en Springbok-sewesspan is benoem as span van die jaar. Rassie Erasmus, Neil Powell en Franco Smith is die kandidate vir afrigter van die jaar. Straf Die kompetisie vir junior Springbokspeler van die jaar is ook straf. Phendulani Buthelezi, Jaden Hendrikse en JJ van der Mescht is die benoemdes. Kurt-Lee Arendse, Selvyn Davids, Werner Kok en Siviwe Soyizwapi is as Springbok-sewesspeler van die jaar benoem.