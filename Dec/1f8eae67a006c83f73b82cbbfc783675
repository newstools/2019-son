VYF mense is op Kersdag in onverwante brande in Kaapstad dood. Jermaine Carelse, woordvoerder vir Stad Kaapstad se brand- en reddingsdienste, sê die eerste brand was om 00:15 in Vilakazistraat in Masiphumelele. "Verskeie strukture is vernietig en gedurende opruimingsoperasies is die liggaam van 'n man en 'n tweede een wat onherkenbaar gebrand is, ontdek," sê Carelse. "In die tweede voorval om 22:11 is die liggaam van 'n man ontdek nadat strukture in die Siqalo-informele nedersetting vernietig is." Die liggame van twee mans is om 23:52 gevind ná 'n informele struktuur in Vrygrond in Lavender Hill gebrand het. 'n Derde persoon is met 80% brandwonde aan sy liggaam na die naaste hospitaal geneem.