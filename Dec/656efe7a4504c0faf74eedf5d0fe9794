DIE Chilli Boys is nou net een posisie weg van ’n top-ag-plek nadat hulle die grootste deel van die seisoen heel laaste in die Premiersokkerliga (PSL) was. Chippa het Saterdagaand in die Nelson Mandela Bay Stadium met 1-0 klaargespeel met die besoekende SuperSport United. Die indrukwekkende Xolani Maholo het kort voor rustyd die Chilli Boys se wendoel aangeteken. Hoewel veral William Twala met 11 kanse op doel hard probeer het, het hulle nie nog ’n doel aangeteken nie. Ná dié uitslag is Chippa nou onoorwonne in vyf wedstryde en skuif hy met 17 punte ná 15 wedstryde van die elfde na die negende plek op die PSL log. Chippa se breier, Norman Mapeza, sê hy is baie bly oor die oorwinning, maar hulle moet bly hard werk. “Dit was ’n goeie vertoning vir almal. Ek is bly ons kon voor die ondersteuners ’n oorwinning behaal. “Dit is ’n mooi Kersgeskenk vir die toegewyde ondersteuners.” Volgens Mapeza was dit weer eens ’n baie goeie verdedigingspoging wat die uitslag verseker het. Hierdie is Chippa en die goalie Veli Mothwa se vyfde clean sheet agtereenvolgens. “As almal, maar veral die verdediging, hard werk, dan kan ons nog sulke uitslae teen goeie spanne behaal.” Hoewel Chippa 2019 goed afgesluit het, is 2020 net om die draai en is sy eerste wedstryd reeds op 4 Januarie in die Peter Mokaba Stadium teen Polokwane City. “Ons gaan vir vier dae ’n break vat, maar dan gaan ons terug wees. Dit is nie lank nie, maar die spelers is professioneel en weet dat dié hulle werk is. “En daarom moet ons so goed moontlik voorberei vir Polokwane, veral noudat ons so hard gewerk het. “Ons moet nou so aanhou.”