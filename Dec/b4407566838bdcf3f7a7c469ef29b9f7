SEWE lyke, waarvan sommige onherkenbaar verbrand is, is Donderdagaand langs die N12-hoofweg naby Benoni ontdek. William Ntladi, woordvoerder van die Ekuhuleni-nooddienste, sê hulle het om 20:10 ‘n oproep ontvang van iemand wat die gru-ontdekking gemaak het. Ntladi sê ses van die lyke het koeëlwonde aan die bors en kop gehad. "Die voorlopige ondersoek dui daarop dat die mans op ‘n ander plek vermoor en toe langs die hoofweg gedump is," sê Ntladi. Hy sê die moorde hou dalk verband met onwettige mynaktiwiteite in die omgewing. – News24 