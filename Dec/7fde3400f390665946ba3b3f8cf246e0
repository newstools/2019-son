DIE Paarl Rocks het gister hulle plek in die eindstryd van die Mzansi Superliga (MSL) bespreek deur die Nelson Mandela Bay Giants op Bolandpark met 12 lopies te klop. Die eindstryd vind Maandag in die Paarl plaas. Jon-Jon Smuts van die Giants het die loot gewen en die Rocks ingestuur om te kolf. Cameron Delport het weer skitterend begin. Die Rocks het ná 5 beurte reeds 51 gehad, voordat Delport in die sesde boulbeurt op 39 (22 balle, 9x4) uit is. Henry Davids (31; 27 balle, 4x4) het weer ’n start gekry, maar kon dit nie in ’n groot telling omskep nie. Hy en Delport het albei maklike vangkanse gebied aan die veldwerkers in die binnekring. Faf du Plessis (22), James Vince (9) en Sibonele Ma­khanya (0) het daarna almal soos vlieë geval: binne die bestek van vyf balle. Die immergroen Imran Tahir (4-0-14-2) het die Paarliete in ’n web gespin en op ’n kol op ’n driekuns gestaan. Wat Tahir se syfers nog merkwaardiger maak, is die feit dat hy in die power play begin boul het toe hy net twee veldwerkers buite die binnekring toegelaat is. Kyle Verreynne en Isuru Udana moes daarna die kastaiings uit die vuur krap. Hulle het drupsgewys begin, maar in die laaste paar beurte het hulle die grens met reëlmaat gevind. Dit was veral Verreynne (36*; 20 balle, 5x4) wat met veeghoue die telling aan die rol gehou het. Udana, van Sri-Lanka, het met sy 27* van 21 balle ’n goeie ondersteunende rol vir Verreynne gespeel. Die Rocks het uiteindelik mooi herstel en 168/5 in hulle toegelate 20 beurte aangeteken. In die Baaienaars se beurt het die spin twins, Tabraiz Shamsi (4-0-25-2) en Bjorn Fortuin (4-0-19-0), asook Ferisco Adams (4-0-36-3), die Giants se kolwers vas­gepen. Die Rocks was voortdurend met hulle neus voor in die wedstryd. Die goeie boulwerk deur Udana en Adams aan die einde het verseker dat Du Plessis se manne die knoop deurhak. Du Plessis was ná die wedstryd vol lof vir die tuisskare. “Ek dink ons sal volgende week ’n paar ekstra sitplekke moet hê vir die mense. Ons wil hê hulle moet styf teen mekaar sit.” Shamsi is as die speler van die wedstryd aangewys.