DIE weermag sê 'n paar verdagtes is reeds ingeneem vir ondervraging nadat wapens Dinsdag by die Lyttelton Tek-basis gesteel is. Siphiwe Dlamini, weermagwoordvoerder, het die rooftog bevestig en sê die voorval word nog ondersoek. Kobus Marais, die DA se woordvoerder oor verdediging, het in 'n verklaring gesê 19 R4-aanvalsgewere is gesteel. "Dit is belaglik om te dink dat toegang verkry kon word na 'n vermoedelik hoogsbeskermde militêre fasiliteit en 'n kluis oop ge-grind is waar ammunisie gehou word. "Om sulke wapens in die strate te hê hou 'n bedreiging in vir die veiligheid van inwoners en die republiek." Marais sê dit herinner aan die diefstal van soortgelyke wapens by die 9SA1-militêre basis buite Kaapstad sowel as die gebruik van soortgelyke militêre aanvalsgewere in verskeie transitorooftogte. - News24