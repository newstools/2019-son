‘ONS het vir julle huisies by die see.” Met hierdie leë belofte is 20 inwoners na bewering weggelok uit die bosse wat hulle vir dekades hulle tuiste genoem het. Net om nou in ’n gemeenskapsaal in ’n wildvreemde plek gestrand te sit. Meer as ’n week gelede is dié inwoners soos skape op ’n trok gelaai op die stuk grond in Kuils­rivier, waar hulle geplak het. In die proses moes hulle inderhaas van hulle besittings agterlaat. Baie van hulle het daagliks ’n living gemaak in die area waaruit hulle vervoer is. En nou sit hulle soos kiepies in ’n gemeenskapsaal in Lingelethu-Wes in Khayelitsha en hoop op beter dae voor Kersfees. Die moedeloosheid sit vlak in Christina van Staden se oë wanneer sy vertel van die dag “toe die trok gekom het”. Christina (54) is oorspronklik van KwaZulu-Natal en sê sy het 27 jaar in die bosse naby ’n bekende wynlandgoed in Kuilsrivier gewoon. “Ons het in hokkies daar gebly. Dit was tough, want daar was nie water- of toiletgeriewe nie, maar ons was een groot familie daar. “Verlede jaar is ons meegedeel dat Chinese die grond gekoop het en ons moes daar weg. “Meer as ’n week gelede het mense met ’n trok daar gekom en gesê hulle vat ons na ons huisies by die see. Baie van ons moes van ons furniture agterlaat. “Baie van die mense moes hulle werk los en weet nou nie of hulle hul bonusse gaan kry nie. “En toe vat hulle ons na ’n plakkerskamp waar die mense ons amper wou doodmaak en ons toe weggejaag het.” Christina sê hulle gaan sedertdien in die gemeenskapsaal tuis en ’n onsekere toekoms staar hulle in die gesig. “Die mense wat ons hierheen gebring het, werk vir die Stad Kaapstad, maar is nou nêrens te sien nie,” vertel sy. “Hulle gaan nou lekker Krismis hou terwyl ons nie weet wat die future vir ons inhou nie,” kla Christina. Sarah Samuels (45) sê hulle voel glad nie veilig waar hulle is nie. “Die jongens spring in die nag oor die fence en kom steel dan ons goed. “Ons is ook gesê dat die saal vir die feestyd gaan toemaak en dan moet ons buite die hekke bly. “Daai gaan mos sitting ducks van ons maak. “Ons ken nie dié omgewing nie en het jare in die Kuilsrivier-omgewing gebly. Die kroeks gaan feesvier onder ons.” Nelson van Staden (47) is verbitterd oor die situasie waarin hulle hul bevind. “Selfs toe ons in die bosse gebly het, het die politicians geweet waar ons is as hulle ons votes nodig gehad het,” vertel hy. “Maar noudat ons hulp nodig het, is hierdie politicians nêrens te sien nie. “Ons word erger as honde behandel. Het ons dan nie regte nie?” wou Nelson weet. Malusi Booi, die Stad Kaapstad se mayco-lid belas met menslike nedersettings, sê hy is bewus van die geval. Booi sê die groep het op privaat grond gewoon. Volgens hom het die eienaar van die grond ’n uitsettingsbevel teen die 20 mense gekry. Booi sê hulle wou aanvanklik die groep in die buurt BM Section in Khayelitsha akkommodeer. “Maar as gevolg van die dynamics in die gemeenskap is die groep in die gemeenskapsaal gehuisves.”