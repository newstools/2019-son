DIE Proteas is nou in die wegspringblokke om Engeland se Leeus te tem. Die nuwe Protea-afrigter, Mark Boucher, het nie op hom laat wag nie. Hy het skoongemaak en die Protea- kleedkamer omtrent opgeknap. Dit wil egter voorkom of die Boland-streek die epicentre van Suid-Afrikaanse krieket begin word. Die Bolandse T20 franchise, Paarl Rocks, het vroeër dié week die Mzansi Superliga met Henry Davids aan die spits gewen. Nou het Charl Langeveldt, ’n boorling van Stellenbosch, hom by die Protea-span aangesluit as die boulafrigter. Dit het gebeur ’n week voor die begin van die toetsreeks teen Engeland. Langeveldt sluit hom aan by sy voormalige Cape Cobra- en Boland-spanmaat Justin Ontong, wat die Proteas se veldwerkbreier is. Die besluit van Boucher om Langeveldt te betrek, kom kort op die hakke van sy aankondiging om Jacques Kallis as ’n kolfkonsultant te betrek. Dit is ’n perfekte verjaardaggeskenk vir Langeveldt, wat Dinsdag 45 jaar oud geword het. Langeveldt, ’n gevreesde swaaibouler in sy speeldae, het in vanjaar se World Cup die span van Afganistan gehelp, waarna hy hom by Bangladesj as boulafrigter aangesluit het. Hy het Allan Donald ná die 2015 World Cup in Australië as die boulafrigter van die Proteas vervang. Langeveldt is op onseremoniële wyse in die pad gesteek met Ottis Gibson se aanstelling as nasionale breier. Spanbestuurder Hy het ná die 2015-toernooi vir twee jaar as Bangladesj se boulafrigter gewerk. Volvo Masubelele, die Proteas se voormalige logistiekbestuurder, is nou die spanbestuurder. Tumi Masekela neem as die fiksheidsafrigter by Greg King oor, terwyl Craig Govender as fisio aanbly. Met Langeveldt en Kallis se aanstelling voltooi dit Boucher se bestuurspan om met die Engelse klaar te speel.