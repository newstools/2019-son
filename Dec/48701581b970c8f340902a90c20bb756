’N MAN van Bontas is Sondag­oggend eers vermoor en toe tussen ’n hoop vullis gedump. Die lyk van die vermeende gangster (30) is omstreeks 07:00 in Camellia­straat tussen die rommel gekry. Hy is in die kop geskiet. Die inwoners sê hulle het omstreeks 03:00 skote gehoor. Volgens Angus McKenzie, wyksraadslid in Bonteheuwel, is die man se lyk tussen die vullis op ’n privaat stuk eiendom gekry. McKenzie sê: “Die inwoners het die oggend omstreeks 03:00 ’n skoot gehoor daar naby waar die man se lyk gevind is. “Op die oomblik is daar twee bendes wat op mekaar skiet. Dit is nadat een van die gangsters na ’n ander gang oorgeloop het.” McKenzie sê die vermeende gangster was volgens gerugte vroeër dié jaar oor ’n onwettige vuurwapen gearresteer, maar hy is weer vrygelaat. Volgens McKenzie was die gebied baie stil. Hy sê dit was die enigste moord in die Kerstyd. Mihlali Majikela, polisiewoordvoerder, sê die omstandighede rondom die voorval word nog ondersoek. Intussen is ’n moordsaak geopen, maar niemand is sover gearresteer nie.