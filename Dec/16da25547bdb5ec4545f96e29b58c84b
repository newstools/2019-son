BEWERINGE van nepotisme het by die Bergrivier Munisipaliteit opgeduik nadat ’n familielid van ’n senior DA-raadslid daar aangestel is. Valencia Verhoog van Porterville is by die biblioteek aangestel. Luidens Verhoog se aanstellingsbrief is haar twee maande lange kontrak geldig van 1 Desember, maar die waarnemende munisipale bestuurder, Dean Josephus, het dit eers op 17 Desember onderteken. Verhoog (39) is die skoonsuster van ’n DA-raadslid in Porterville, past. Adam du Plooy. Hy is ook die portefeuljekomiteelid van die munisipaliteit se departement van gemeenskapsdienste, waaronder biblioteke val. Son verneem Du Plooy en Verhoog woon in dieselfde huis. Billy Claasen, ’n voormalige ANC-raadslid in die munisipaliteit, sê die aanstelling is “niks anders as nepotisme en bedrog” nie. “Ons gaan ’n klag by die openbare beskermer se kantoor lê. “Dit is hoe die Bergrivier Munisipaliteit bestuur word – deur ’n mafia wat dink hulle kan alles doen soos hulle wil ten koste van die arm man op straat en dan roem hulle hul op ‘skoon oudits’.” Du Plooy sê op sy beurt hy was nie betrokke by die aanstelling van Verhoog nie. “Die wetlike bevoegdheid van aanstellings lê by die munisipale bestuurder.” “Ek sal jou aanraai om die munisipale bestuurder te kontak vir enige kommentaar.” Josephus sê in reaksie raadslede neem nie deel aan die aanstellingsproses van tydelike personeel nie. “Daar het ’n dringende behoefte ontstaan vir addisionele hulp met genoegsame bi­blioteek-ondervinding om die werkdruk by die Porterville Biblioteek te verlig. “En Valencia Verhoog was die enigste persoon met die genoegsame ondervinding wat beskikbaar was.” Josephus sê geen amptelike besware teen die aanstelling is ontvang nie.