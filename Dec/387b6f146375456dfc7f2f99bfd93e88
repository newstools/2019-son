STAATSKAPERS moet die jaar 2020 in tronkklere wees. Dit was Thabo Makgoba, aartbiskop van die Anglikaanse-kerk in Kaapstad, se kerswens in sy Kersdagpreek in die St. George-katedraal. "Hier in Suid-Afrika hoop ons dit gaan die jaar van die "orange jump-suit wees, 'n jaar van afrekening met dié wie se gierigheid die land tot die rand van 'n ramp gedryf het. Ek wil nie wraaksugtig voorkom nie en ek wil ook nie onnodige druk op die aanklaers sit om hul werk haastig te doen nie," het hy in sy preek gesê. Makgoba het gevra dat die nasionale vervolgingsgesag ruimte gegee moet word om waterdigte sake voor te berei. "Daar moet gevolge wees vir korrupsie. Vir dié in die privaat sektor wat dit fasiliteer en diegene in die openbare sektor wat voordeel daaruit trek. Die gereg, die vrede, die versoening en die oorvloed lewe wat 'n bloeiende demokrasie belowe gaan net bereik word as diegene wat dreig om dit ondermyn, aanspreeklik gehou word." Makgoba het ook pres. Cyril Ramaphosa, sy kabinet en die parlement gekritiseer oor hul leë beloftes. "Wanneer dit by dienslewering kom, om basiese gesondheidsdienste te lewer en ons onderwysstelsel op wêreldwye standaarde te kry om gelyke geleenthede vir al ons kinders te verseker, is dit net leë woorde en geen aksie."  - News24