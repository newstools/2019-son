DIE SA vroue-sewesspan is die komende naweek in aksie in die Kaapstad Sewesrugby-toernooi. En die Imbokodo is opgewonde om vir die eerste keer voor hulle tuisskare uit te draf. Son op Sondag het vandeesweek met Zenay Jordaan, die Imbo’s se mees ervare speler, by die SA Sewes Akademie in Stellenbosch gesels. Die 28-jarige Jordaan van Middelburg in die Oos-Kaap is die losskakel van die Imbokodo en die spil waarom hulle spel draai. Sy het al 52 wedstryde op haar kerfstok. Sy het reeds 13 drieë gedruk en 23 doelskoppe behaal wat haar op ’n groot totaal van 111 punte te staan bring. Sy noem die voormalige internasionale losskakels Morné Steyn en Dan Carter haar helde, maar beskou die Blitsbok Cecil Afrika as haar groot star. “Hy kan die game­ baie goed lees en identifiseer spasie beter as enige een. “Hy het vinnige voete, baie goeie passing skills en sy game­ management is tops.” Jordaan speel natuurlik in dieselfde posisie as Afrika. Sy sien baie uit daarna om in die Cape Town Stadium te speel. “Ek dink dis lekker vir ons om op die world stage te wees. “Dit gaan great wees om in so ’n groot en wêreldklas-stadion en voor ’n klomp mense te speel. “So, ons sien ongelooflik baie daarna uit.” Sy vertel sy het haar rugby by die Middelburg Stormers geleer. “Ek het van kleins af rugby saam my pa gekyk. “Hy het my sommer in die nag wakker gemaak vir games. “So, ek was van jongs af al hooked. Dan het ek ook saam die seuns in die pad rugby gespeel. “Verder het ek altyd al die spanne op die TV se losskakels dopgehou en maar so met die oog by almal gesteel. “Morné Steyn was altyd ’n held vir my, maar so ook Dan Carter wat vir die All Blacks gespeel het.” Hoewel sy as ’n veteraan beskou word, brand die vuur vir rugby nog baie sterk by haar. “Jissie, ek geniet dit nog ál die pad hier. Rugby is vir my meer as net ’n passie. Daar is iets meer omtrent dit. “Wat dit is, probeer ek nog uit-figure, maar ek geniet my rugby ontsettend baie.”