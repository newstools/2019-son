TOE die klok verlede Vrydag vir die laaste keer vir 2019 lui was al die skole vol vir volgende jaar. In ‘n verklaring sê Debbie Schäfer: “Daar is nie meer plek vir leerlinge in Wes-Kaapse skole nie.” “Alhoewel ons elke jaar ses nuwe skole bou, en ander uitbrei, is dit nie genoeg om die leerder groei te akkomodeer nie.” Sy voeg by daar is ook nie genoeg geld in die begroting om meer klaskamers te bou of meer onderwysers aan te stel nie. Sedert 2011 het die leerder-bevolking graad 1 tot 12 met meer as 140 000 leerders gegroei. “Dit sou 108 nuwe skole vereis het wat sowat 1300 leerders elk sou moet huisves.” Schäfer sê: “Volgende jaar word sowat 107 000 gr.1 leerders verwag, dit is meer as die 104 336 van vanjaar. “Daar word ook sowat 89 000 gr.8-leerders verwag, wat meer is as vanjaar se 85 771. Die minister gee ouers, wie se kinders nog nie plek het nie, wel die versekering dat amptenare van die provinsiale onderwysdepartement saam met skole sal werk, om ouers te help, wanneer skole in Januarie heropen.