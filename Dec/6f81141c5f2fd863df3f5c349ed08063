DIE draaibouler Yasir Shah se heldedade met die kolf kon nie help om Paki­stan uit ’n diep loopgraaf in die tweede toets teen Australië te laat kruip nie. Shah, meer bekend vir sy betowerende draaiboulwerk, het op die derde dag van die toets in Adelaide sy eerste honderdtal (113) in toetskrieket aangeteken. Pakistan is egter vir 302 lopies uitgeboul in antwoord op Australië se massiewe gesluit verklaarde eerste beurt van 589/3. Die toeriste is gevra om weer te kolf en teen uitskeityd was Pakistan weer diep in die moeilikheid op 39/3 – nog 248 lopies agter die Aussies in ’n stryd om ’n beurt-nederlaag te verhoed. Vennootskap Pakistan se beste kolwer, Babar Azam, was boonop onder die vroeë slagoffers in sy tweede beurt. Azam het in die eerste beurt 97 lopies aangeteken en met Shah in ’n vennootskap van 105 lopies om die sewende paaltjie gedeel. Hy het sy paaltjie egter vir net 8 in die opvolgbeurt verloor. As dit nie gereën het nie, het Pakistan dalk meer paaltjies verloor.