TWEE families se Krismis het binne sekondes van feesviering na hartseer en verdriet verander nadat twee vroue doodgeskiet is. Adelaide Hess (56) en haar vriendin Esme van Wyk (54) is op Krismisdag voor Van Wyk se huis in Eureka Estate, Elsiesrivier, doodgeskiet. Kleinkind Familie van Hess glo die skietvoorval hou verband met haar twee seuns wat lid van die 26’s-bende is. Die twee is albei in die gevangenis. Volgens Hess se man, Frederick, was sy op pad na Van Wyk om haar kleinkind te gaan haal toe hulle geskiet is. ’n Hartseer Frederick vertel: “Voor sy by die deur uit is, het sy gesê my kos staan in die yskas. “Sy het die kind gaan haal om saam met haar Belhar toe te gaan na haar suster. “Ek was by my vriend toe iemand my kom sê dat mense by Esme se huis geskiet is. “Toe ek daar kom, toe sien ek dis hulle twee. “Ek kon nie nader gaan nie. My hart was baie seer. “Dit lyk vir my asof sy op slag dood is.” Frederick sê die gangsters in hulle area het gereeld sy vrou gedreig. “Sy het verskeie kere by my daaroor kom kla.” Vrees Maar Frederick sê hy het hom nie veel daaraan gesteur nie. Volgens Frederick is sy twee seuns self skieters en vrees hy hulle gaan moeilikheid maak wanneer hulle uit die tronk vrygelaat word. Hy hou sy kop vas. “Ooh, daai kinders gaan k*k kom maak. Dis mos hulle ma wat doodgeskiet is. “Hulle het mos phones in die tronk. So, hulle tjommies het seker al vir hulle laat weet. “Die een kom reeds volgende maand uit die tronk.” Portia Swartland, ’n familielid, het aan Son gesê toe hulle die tyding ontvang het, was hulle hele Krismis ge­spoil. Swartland sê sy het gestryk toe die skote gevuur is. “Ek het ’n oproep gekry dat dit antie Adelaide is. “Ons is daarheen, maar sy was al dood. “Dis ’n Kersfees wat ons nooit gaan vergeet nie. “Hoe kon hulle haar so wreed vermoor het? “Ons het heeldag gehuil en selfs die kinders wou weet wat fout is.” Kol. Andrè Traut, ’n woordvoerder van die polisie, het bevestig die omstandighede rondom die moord op die twee vroue word ondersoek. “Ons speurders was op die toneel op soek na leidrade wat hulle nader aan die verdagtes sal bring. “Enige iemand met ’n tip-off kan Crime Stop by 08600 10111 kontak.”  Volgens Traut is twee verdagtes in hulle twintigerjare op aanklag van moord ge­arresteer. Hulle sal vandag in die hof verskyn. Hulle sal ook vandag in die hof verskyn.