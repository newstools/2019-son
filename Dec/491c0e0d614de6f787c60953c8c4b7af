’N VROU van Moorreesburg is dood nadat sy aan die brand gesteek is. Janine Pietersen van Moorreesburg het twee dae ná die voorval in die Radie Kotze Hospitaal in Piketberg aan haar wonde beswyk. CCTV-kameras het die gruwelike voorval opgeneem. Dis nie bekend hoe die brand begin en of Pietersen haarself per ongeluk aan die brand gesteek het nie. Sy was na bewering aan tik verslaaf. Mark van der Heever, woordvoerder van die provinsiale departement van gesondheid, het bevestig Pietersen is op 12 November in die hospitaal opgeneem. “Die pasiënt is op 14 November oorlede as gevolg van verskeie brandwonde en interne beserings wat deur rook en die brand veroorsaak is,” sê Van der Heever. Die voorval het 14:00 op Dinsdag 12 November plaasgevind. Tevergeefs Die footage wys hoe Pietersen rondhardloop terwyl haar kop en hele bolyf in vlamme gehul is. Terwyl sy brand, strek sy haar arms uit asof sy probeer om die vlamme te keer, maar dit is tevergeefs. Dan gaan staan Pietersen stil, buk en gaan op haar hande en knieë. Sy gaan lê dan op haar rug. ’n Paar sekondes later staan sy op en stap weg van die toneel terwyl rook by haar liggaam uitkom. Suster Magda Kleyn, stigter van die Tehillah Community Collaborative in Elsiesrivier, is geskok oor die voorval. Sy sê dwelmgebruik kom meer en meer in plattelandse dorpies voor. “Dit raak vir baie drug dealers blok­benoud in die stede. Dit is vir hulle makliker om op die platteland drugs te verkoop. “Hulle verkoop dit aan mense wat dalk nie besef wat die consequences is van dwelms soos tik nie. “Hulle sit mense se lewe in gevaar en die impak wat dit op plattelandse dorpies het, is groot.” Kleyn vertel sy het ook ’n oproep gekry uit Pella in die Noord-Kaap. Van die mense daar is verslaaf aan tik en hulle familie soek hulp. Vestig “Ons moet meer doen in die plattelandse dorpies om mense bewus te maak van die gevare van dwelms. “Ons moet ons daar gaan vestig sodat hulle net soos ons in die stede access het tot die resources om dwelmverslaafdes te help.”