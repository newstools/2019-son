“HULLE kan nie ons kinders leer tel, skryf en lees nie, maar nou wil hulle ons kinders leer oor seks.” Met dié woorde staan past. Tyrone Strydom en vele ander van die Baaise Northerns saam teen die departement van basiese onderwys se nuwe seksonderrig-kurrikulum. Dié nuwe kurrikulum het verskeie ouers vuurwarm onder die kraag as gevolg van die inhoud daarvan wat aan jong kinders geleer sal word. Nou het daar ’n groep vanuit die Northerns opgestaan hierteen. Dié groep sluit in onder andere Christelike leiers, Moslem-leiers en ook die groep Concerned Citizens of Port Elizabeth. Massa-betoging Sedert verlede Vrydag gaan dié groep nou elke Vrydag betoog op verskillende punte in Standfordweg. En so wil hulle voortgaan tot 15 Januarie, wanneer die skole begin. Hulle beplan ’n massa-betoging by die onderwysdepartement daarna. Die groep betogers is dit almal eens: Dit is ouers se plig om hul kinders oor seks te leer – nie die onderwysdepartement s’n nie. Hulle reken die voorgestelde nuwe kurrikulum is nie net ’n aanslag op die familie en kinders nie, maar veral op die kinders se toekoms. Strydom sê: “Dit is ons verantwoordelikheid om seker te maak dat ons kinders nie ten gronde gaan deur sulke goed nie. “Ons lewe tans in ’n information ex­plosion en ons het reeds ’n probleem met die seksualiteit van kinders en die rape culture in ons gemeenskappe. “Die level van die inligting in die kurrikulum is blatante pornografie. Dit wys dat hulle nie tevrede is dat hoërskoolleerders swanger raak nie. Hulle wil nou die laerskole ook bevuil. “Die seksonderrig gaan die kinders leer om te eksperimenteer. Ons gaan sit met meer seksmisdrywe by laerskole.” Die groep betogers is ook erg vies dat die onderwysdepartement nie deeglik met ouers, godsdiensorganisasies, beheerrade en vakbonde gekonsulteer het nie. “Die departement se witskrif lui duidelik dat dit ouers se reg is om te weet wat hulle kinders in skole geleer word,” sê Strydom. Bianca van der Bergh, ’n lid van die Concerned Citizens, stem saam. “Ons gaan nie eenkant staan as hulle nie eens met ons as ouers en beheerrade vergader nie. Dit is net nie reg nie. “Ons het al baie toegelaat, maar dié gaan ons nie toelaat nie.” Wat imam Fuad Simon ook erg bekommerd maak, is dat die handboeke vir die nuwe kurrikulum steeds nie beskikbaar is nie. “Dit wys mos net hulle het iets om weg te steek.” Hy vrees die impak wat die nuwe kurrikulum op jong kinders gaan hê. Huil “Hoe kan jy ’n tienjarige aan dié tipe inhoud blootstel? Watse impression los dit op daai kind se brein? “Hoe ontwikkel daai kind?” “Hiervoor gaan ons nie stilbly nie. As ons dié toelaat, gaan ons oor 10 jaar in ons hande huil.” Die betogers sal by die Cleary Park Winkelsentrum en Papenkuil-verkeerslig in Standfordweg wees.