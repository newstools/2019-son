“AL DELFT se kinders is gun-skieters.” Dié beweerde woorde van ’n polisieman het die ma van ’n 13-jarige seun baie ontstel. Gawa Titus (40) beweer die polisie het haar tienerseun, Naeem, verlede Sondag voor haar geterroriseer. “Daar was ’n commotion by die huiswinkel af in die pad. “Die polisie wou die winkel toemaak, maar daar was iets aan die gang daar. “Toe skiet hulle ’n waarskuwingskoot in die lug.” Nadat die skoot gevuur is, het die mense na bewering in alle rigtings gehardloop. “Van die mense het in die huis in gehardloop. “Die polisie het in die huis gekom en ons beveel om op die vloer te lê. “Ek het gelê en my seun ook. “Een van die polisiemanne het op my kind se nek getrap. “Ek het sy been weggevat. Toe trap hy op my kind se rug.” Dit is toe dat Titus die polisie aanvat. “Ek het hom gesê hy kan nie met ’n kind so aangaan nie,” vertel sy. Hulle wou hom glo met alle geweld uit die huis ruk. “Toe ek vir hom sê ’n mens kan nie met ’n kind so praat en sonder ’n ouer se toesig met ’n kind praat nie, het hy gesê: ‘Ag, al Delft se laities is gun-skieters.’ ” Vererger Die ma sê Naeem is erg getraumatiseer. Hy loop ook nie meer graag rond nie. “Die situasie is klaar so erg dat niemand die polisie vertrou of like nie. “Die voorval het dinge net verder vererger.” Teen druktyd gister het die polisie nog nie op Son se navrae oor die aangeleentheid gereageer nie.