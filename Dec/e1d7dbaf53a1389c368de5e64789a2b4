DIT lyk asof Noord-Kaapse munisipaliteite nooit tot hulle reg sal kom nie. Nie as ’n mens na hulle enorme skuldlas kyk nie. En hier word die redes daarvoor toegeskryf aan politieke inmenging, onstabiliteit, onbevoegde amptenary, korrupsie en veral swak oorsig. Dit gaan veral broekskeur in die ses plaaslike “B”-munisipaliteite. Al ses munisipaliteite is onder beheer van die ANC. Luidens ’n verslag van die Demokratiese Alliansie (DA) benodig 15 uit 32 munisipaliteite in die provinsie dringende finansiële ingryping. Aangesien 47% van munisipaliteite dus op life support is, is die Noord-Kaap basies kniediep in die modder. Gizella Opperman, DA-LP en kiesafdelingshoof van die Hantam en Karoo Hoogland Munisipaliteit, vertel dat onreëlmatige skuld vir die huidige boekjaar R586 miljoen beloop. Verlede jaar was dit R283 miljoen. By die Nama Khôi Munisipaliteit (NKM) in Springbok beloop onreëlmatige uitgawes meer as R198 miljoen. By die Gamagara Munisipaliteit is die onreëlmatige uitgawes sonder enige ondersoeke R360 miljoen en by Ga-Segonyana R256 miljoen. Opperman sê: “Dié drie munisipaliteite is die grootste bydraers tot onreëlmatige uitgawes in die provinsie, maar geen ondersoeke is gedoen, geen gelde is verhaal, niemand is verantwoordelik gehou, en geen siviele eise is ingestel teen enige amptenare nie. Die gelde is bloot afgeskryf.” Opperman sê weens enorme skuld aan Eskom, miljoene rand se onin­bare skuld van verbruikers en miljoene rand geskuld deur staats­departemente kan hulle nie meer funksioneer nie. Sy sê 42 senior bestuursposte is vakant in Noord-Kaapse munisipaliteite en hordes amptenare is in poste waarvoor hulle nie die kwalifikasies het of aan die minimum bevoegdheidsvereistes voldoen nie. Die NKM skuld ongeveer R113 miljoen aan Eskom. Die munisipale bestuurder daar, Samantha Titus, sê hulle onderhandel nog met Eskom daaroor.