TWAALF mense het reeds in die vakansietyd in die Wes-Kaap verdrink. Die Stad Kaapstad se departement rekreasie en parke vra mense om versigtig te wees wanneer hulle gaan swem. Twee kinders het die afge­lope naweek by Wittewaters in Table View verdrink. Altesame 56 kinders wat op die strand verlore geraak het, is gekry en met hulle ouers herenig. Menseredders het ook hulle hande vol gehad. Talle mense se lewe is gered. Zahid Badroodien, mayco-lid vir die Stad se gemeenskapsdienste en gesondheid, sê dis baie hartseer wanneer iemand ’n geliefde verloor. Craig Lambinon, ’n woordvoerder van die Nasionale Seereddingsinstituut, vra mense om te swem waar lewens­redders is en om tussen die vlae op die strand te bly. Kenny Africa, die Wes-Kaapse verkeershoof, sê 53 mense is die naweek ook weens dronkbestuur gearresteer. “Ons verkeersmense het 3 520 voertuie gestop en 1 362 mense is vir alkohol getoets. Die hoogste vlak wat geneem is, is 1,85 mg/1 000 ml. “Dis sewe keer bo die wettige limiet.” Africa sê die hoogste spoed wat gemeet is, was twee mense wat albei 153 km/h in ’n 120 km/h-sone by onderskeidelik George en Brackenfell gery het. JP Smith, mayco-lid vir veiligheid en sekuriteit, sê van die aangekeerdes word aangekla vir die besit van gevaarlike en nagemaakte wapens en dronkbestuur. “En vier mense is in Khayelitsha vir gesinsgeweld gearresteer.”