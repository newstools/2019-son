’N COUPLE van Durban het ’n groot verrassing gekry toe hulle onlangs as die Tafelberg Cableway se 29ste miljoen besoekers aangewys is. Muzi Sibanyoni en sy meisie, Pearl Shoba, was op pad om met die kabelkar tot bo-op Tafelberg te gaan toe hulle in hul voetspore gestop is. Hulle is in die 90ste jaar van die Table Mountain Aerial Cableway Company se bestaan as die 29 miljoenste besoekers aangewys. Shoba het aan Son vertel dat sy verward was en nie seker was wat aan die gebeur is nie. Sy sê sy was onder die indruk dat hulle iets verkeerds gedoen het toe ’n werker van die maatskappy hulle voorkeer. Die werker het ’n piekniekmandjie met ’n verskeidenheid lekkernye en ’n geskenkbewys ter waarde van R500 aan hulle oorhandig. Shoba vertel: “Ek het glad nie eens geweet dat hulle ’n kompetisie gehad het nie. “Ek is baie bly dat ons hierdie prys gewen het. “Ek gaan die geskenkbewys hou en ons sal dan weer terug moet kom.” Volgens Sibanyoni, ’n mediese dokter, was hy hier vir werk en het Shoba by hom vir ’n vakansie kom aansluit. Die twee is die afgelope drie maande ’n paartjie. Sibanyoni vertel: “Ek was al drie keer op Tafelberg, maar sy was nog nooit saam met my hier nie. “Ek het sommer die kaartjies online geboek. “Ek het nie verwag dat ek sal wen nie. “Dis die eerste keer in my lewe dat ek iets wen.” Bradly Howland, ’n woordvoerder van die Table Mountain Aerial Cableway Company,sê:“Ons het vanjaar ons 90ste verjaardag gevier en dit het die maatskappy 30 jaar geneem om sy eerste miljoen besoekers te bereik. “Van daar af het die getal besoekers na die ikoniese attraction al hoe vinniger toegeneem. “Ons het hierdie mylpaal bereik slegs 11 maande nadat ons 28 miljoen besoekers gehad het.”