AS DIE beginsels van die SA Council on Sport (Sacos) in vandag se samelewing toegepas word, sou die land se sport in ’n beter posisie gewees het. Clint Alfino, die 51-jarige, legendariese voormalige Suid-Afrikaanse bofbal- en sagtebal-speler, is vas oortuig hiervan. “Deesdae is dit mos die cheque book approach waar net die privileged toegelaat word om die land te verteenwoordig, ongeag hulle talent of die gebrek daaraan,” verduidelik Alfino. Beheer “Boonop is die administrasie van sport in SA deesdae in ’n warboel – en bofbal is geen uitsondering nie. “Na my mening het die hierarchy wat in beheer was en die sport moes laat groei het, hulle posisies vir eie gewin misbruik. Dis sad as jy daaraan dink. “En wat selfs erger is, is dat dié ouens nou weer cushy­ jobs in ander sport­kodes het. Kan hulle ons nog vertel wat gebeur het met die projek van Amerika se Major League Baseball, wat groot geld ingepomp het? “Dis sulke dinge wat my genoop het om net weg van die sport te stap, want dis nie waarvoor my ouers en ander administrateurs hulle lewe in die apartheidsera opgeoffer het nie.” Nie baie sportmense kan brêgh hulle het Suid-Afrika in twee verskillende sportsoorte verteenwoordig nie, maar Alfino het. Dis omdat hy sekerlik een van die mees technically gifted spelers is wat die twee sportsoorte opgelewer het. Van kleins af het Alfino die fynere kunsies geleer. “Ons sal catch gooi met ’n weighted en taped tennisbal en verskillende pitches gooi.” Alfino het die game kliphard gespeel – as ’n pitcher en ’n catcher. Sy vermoë om die opposisie uit te sass het later in sy loopbaan daartoe bygedra dat hy hom as een van die land se beste veelsydige spelers gevestig het. Met ’n bynaam soos “Mean­ Machine” het Alfino vrees by die beste batters ingeboesem. Francisco, sy broer, het ook golwe in die sport gemaak en SA ook op die Olimpiese Spele verteenwoordig. Rolmodel “Ek dink my talent vir die game en my competitive­ness het ek van my ma, Rosemary, geërf. “Sy was ’n kranige speler en administrateur wat nog tot in haar laat 30’s gespeel en sukses behaal het. “My pa was my rolmodel met sy goeie work ethic en dissipline.” Volgens Alfino, wat nog tot in sy 40’s gespeel het, is daar een prestasie wat hy vir ewig sal koester. “Dis toe ek gekies is om SA op die Olimpiese Spele in Sydney in 2000 te verteenwoordig. Dit was ’n ware belewenis. “Dit was ook die eerste keer dat ek gevoel het soos ’n ware sportman wat sy land verteenwoordig oor die manier hoe ons in Australië behandel is. Ons het nie ’n sent uitgegee soos dinge deesdae gedoen word nie – dit was magic!” Alfino, wat nou sy eie elektriese maatskappy bestuur, loof sy vrou, Andrea. “Ek wil vir Andrea sê dankie vir alles. Jy moes die fort hou met ons twee dogters, Christin en Cailin, terwyl ek op toer was sodat ek my passie kon uitleef. “Ek waardeer alles wat jy gedoen het. Jy en die girls bly nou my prioriteit in die lewe.”