DIE Blitsbokke het Sondag oor die laaste hekkie van die Kaapstad 7’s gestruikel en lelik geval. Hulle het heel naweek in die Kaap gedomineer maar met 5-7 in die eindstryd teen Nieu-Seeland vasgeval. Die eerste vyf minute van die final was maar ‘n tense affere met beide spanne wat mekaar gevoel-voel het. Die Blitse was aanvanklik op die aanval maar die Kiwi’s het gedreig om die party te spoil deur in die laaste gedeelte van die eerste helfte tent in die Blitse se gebied op te slaan. Die rustydtelling van 0-0 was egter ‘n ware toedrag van sake ná sewe minute se spel. Justin Geduld, wat ‘n skitterende toernooi beleef het, het eerste gaan druk na ‘n hanteerfout in die All Blacks se kwartgebied. Hy kon ongelukkig nie sy drie verdoel nie. Nieu-Seeland se  Ngharohi McGarvey-Black het toe daarna terug geslaan met ‘n drie na volgehou druk in die Blitse se red zone. Akuila Rokolisua se doelskop was op die einde van die dag die verskil tussen die twee spanne. Neil Powell se span sal egter terugkyk en erken dat die feit dat hulle twee lynstaanballe op kritieke oomblikke verloor het, hulle duur te staan gekom het. SA het in 2015 laas die Kaapstad-been van die wereld sewesreeks gewen. En as jy 'n All Blacks fan is was dit vir jou dubbele genot, met Nieu-Seeland se vroue wat ook as sewesrugbykampioene in die Kaap gekroon is. Die Nieu-Seelandse dames het geskiedenis gemaak deur as die eerste wenner van dié nuwe toernooi op die Wêreldreeks vir vroue te wen. Die Black Ferns het Australië met 17-7 in die eindstryd vir vroue geklop. Die mans eindstyrd was beslis 'n senutergende affere. Die Blitsbokke het die eindstryd as groot gunstelinge betree en met volle reg. Hulle verdediging was die beste oor die drie dae in die Kaap. Dit het boonop vir lang tye in die wedstryd gelyk asof Nieu-Seeland weer nie punte teen die gevreesde Blitsbok-verdediging kon druk nie. Dit was glad nie die mooiste final nie. En dit was ook nie mooi dat die spelers, van twee rugbylande wat mekaar sp baie respekteer, geniepsig sou raak en mekaar in die gesig met oop hande stoot nie. Kurt Baker van die All Blacks moet egter die skuld daarvoor kry, toe hy Ryan Oosthuizen op die grond gesleep het en toe in die rug stoot. Oosthuizen het Baker toe in die gesig gestamp. Dylan Sage het ook 'n oop hand in die gesig gekry en mens sal maar net wonder hoekom die skeidsregter nie die strafskop in die guns van Nieu-Seeland omgekeer het en sommer Baker van die veld gestuur het nie? Puntemakers: Suid-Afrika - drie: Justin Geduld Nieu-Seeland - drie: Ngarohi McGarvy-Black; doelskop: Akuila Rokolisoa