JOSÉ Mou­rinho kan hom regmaak vir ’n warm ontvangs wanneer hy vandag na Old Trafford terugkeer. Só meen Ole Gunnar Solskjaer, die man wat Mourinho by United opgevolg het. Die Noor se uitlatings kom voor vandag se Premierliga-stryd teen Mourinho en sy nuwe span, Tottenham Hotspurs, in die Theatre of Dreams­. Mourinho, wat ál drie sy wedstryde tot dusver gewen het sedert hy Mauricio Pochettino by Spurs vervang het, kan Unit­ed se ellende vererger deur hulle te troef. Spurs is tans vyfde in die Premierliga terwyl Solskjaer se Red Devils die negende posisie beklee. Dít is United se swakste begin van ’n Premierliga-seisoen in meer as drie dekades. Solskjaer se lewe by Unit­ed hang reeds aan ’n draadjie. Daar word omtrent gegis dat ’n nederlaag vandag teen Spurs die einde van Solskjaer kan beteken. Solskjaer sê hy is nie bekommerd dat hy gefire sal word nie. Hy reken Mourinho sal waarskynlik ’n goeie ontvangs kry van Old Trafford se faithful. Verwelkom “Dis sprekend van die klub en sy fans,” het Sol­skjaer gesê. “Hulle onthou die twee en ’n half jaar en die sukses wat hy gebring het. Ek is 100% seker die fans, personeel en die klub gaan hom goed verwelkom,” aldus Solskjaer. Mourinho het by sy vertrek by United gesê hy het geen grudges teen die klub se uitvoerende adjunkvoorsitter, Ed Woodward, wat hom gepos het nie. Mourinho het bygevoeg sy hart was in sy laaste paar maande by United nie meer in die job nie. “Ja, ek het nogal my passie verloor. As jy nie gelukkig is nie, kan mense dit aanvoel. Gelukkigheid kan gebruik word om ’n invloed op mense te hê,” sê Mourinho ewe filosofies. – AP