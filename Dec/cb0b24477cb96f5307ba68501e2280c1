DRIE mans is gearresteer nadat hulle glo ’n man van Tsolo in die Oos-Kaap vermoor het. Die drie verdagtes (20 tot 25 jaar oud) is Dinsdag in die Gomeni-lokasie in Tsolo aangekeer vir moord. Dít kom nadat die 36-jarige slagoffer se pa hom as vermis aangemeld het. Hy is Vrydag 18:00 laas lewend in die Qebeyi-lokasie in Tsolo gesien. Kapt. Dineo Koena, ’n polisiewoordvoerder, sê tydens die ondersoek het dit aan die lig gekom dat een van die verdagtes ’n kruiwa na die nabygeleë dongas gestoot het. Gelei Die cops het toe die slagoffer se oorskot in die dongas gekry. Dit het reeds begin ontbind. Die polisie het toe die eerste verdagte gearresteer. Hy het hulle na die ander twee verdagtes gelei. Die motief vir die moord is nog onbekend. Die drie verdagtes sal dié week in die Tsolo Landdroshof verskyn.