TWEE hofbeamptes van Vrystaat moes self by die beskuldigdebank inskuif n√° hulle op klagte van bedrog gearresteer is. Desmond Mokhobo (32), 'n voormalige hofbestuurder, en Mxolisi Kakalatsa (38), 'n administrasieklerk, is Maandag deur die Valke gearresteer en het daarna in die Zastron-landdroshof verskyn. Mokhobo en Kakalatsha het na bewering die departement van justisie tussen Januarie 2018 en Julie vanjaar uit amper R380 000 bedrieg. Hulle het volgens die Valke derde partye se geld van verskeie howe oorgeplaas na 'n aangewese rekening. Die geld was vir onderhoud, boetes, borgtog, en boetes wat namens regeringsinstellings ingevorder is. Die twee is op borgtog van R2 000 vrygelaat. Hulle gaan weer op 8 Januarie 2020 in die hof verskyn. - News24