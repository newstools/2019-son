ROBERTSON. – Twee enkelmammies beweer hulle is met hulle kinders uit hulle plaashuise gesmyt en ook hulle werk kwyt. Hulle moes toe dae lank met die kinders op straat slaap. Natasha Krone (36) en Katriena Pieterse (43) het albei sewe jaar by die restaurant The Lab Robertson op die Klaasvoogds-plaas gewerk. Nadat die vorige plaaseienaar die plaas aan ’n buitelander verkoop het, is hulle kort daarna hulle werk en huise kwyt, kla die twee. Pieterse sê in April hierdie jaar het Joss Bulk hulle kom meedeel dat hy die nuwe baas op die plaas is. Volgens Krone het Bulk aan hulle gesê hulle moet onmiddellik hulle huise leegmaak en dat hy hulle arbeid ook nie meer op die plaas benodig nie. Volgens Krone het Bulk hulle sommer onmiddellik gepay en goodbye gesê. “Ons moes toe maar ons voorskote afhaal en loop,” sê die vroue. Volgens Krone het sy net die nodigste goedjies vir haar en haar kinders uit die huis gaan haal en toe op die straat gaan bly. Pieterse sê sy het dieselfde gedoen en ook geswerf. Volgens die vroue het hulle onlangs tydelike huisvesting by familie gekry. Hulle het terug na hulle huise gegaan om hulle meubels en klere te gaan haal. Krone sê toe sy by haar huis kom, was daar ’n ander slot aan die deur. Lieg “Toe ek deur die venster loer, was my meubels nie meer in die huis nie. Die huis was dolleeg,” vertel Krone na aan trane. Nou sit Krone sonder ’n kroon vir Krismis. Sy sê sy kan nou nog nie glo dat sy so iets oorgekom het nie. Die vroue sê hulle weet nie wat van hulle besittings geword het nie. Hulle het net ’n paar kledingstukke oor. Bulk sê op sy beurt die twee vroue lieg. “Hulle het self besluit om uit hulle werk te bedank,” verduidelik hy. Volgens hom is daar ’n saak in albei gevalle by die CCMA (Kommissie vir Versoening, Bemiddeling en Arbitrasie) geskik. Bulk sê hy weet nie wat die rede is dat die vroue hulle huise en werk opgegee het nie.