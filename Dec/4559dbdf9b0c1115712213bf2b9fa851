MANCHESTER United sal amper ’n maand sonder sy nuwe stermiddelveld­speler, Scott McTominay, moet klaarkom. McTominay het die naweek in die wedstryd teen Newcastle sy knie beseer. United het met 4-1 gewen. Hy moes reeds Saterdag se segestryd (2-0) teen Burnley uitsit. Nemanja Matic het hom vervang. Volgens Ole Gunnar Solskjaer, manager van United, het die doktersverslag gewys McTominay sal drie tot vier weke moet wag om te herstel voordat hy weer kan speel. Dié Skotse speler se besering beteken United se diepte in die middelveld raak so ’n bietjie dun gesaai. Daar is ten minste nog ervaring waarop gesteun kan word. Die Fransman Paul Pogba is amper weer 100%, maar Solskjaer het besluit om hom nie in Saterdag se game teen Burnley te gebruik nie. Volgens Solskjaer word Pogba se terugkeer tot spel nog bestuur, want hy was amper drie maande weens ’n enkelbesering uit. Matic het ook onlangs van ’n besering sy terugkeer gemaak, maar hy was Saterdag ’n soliede figuur langs Fred as sy maat in die United-middelveld. Oor McTominay se besering het Solskjaer gesê: “Ek sal nie hoop daarop plaas dat hy binne die volgende paar weke sal terugkeer nie. “Ek weet hy het al gewys as jy hom drie weke kans gee, kan hy sommer binne twee ’n terugkeer maak. “So, ek weet nie. Dit kan dalk nou drie tot vier weke duur. “Ons moet maar net ’n manier vind om dié terugslag te hanteer.” Die spanne meet op Nuwejaarsdag kragte.