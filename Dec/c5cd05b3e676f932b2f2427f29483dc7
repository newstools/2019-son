DIE Suid-Afrikaanse sewesrugbyspan sal graag die toernooi in Hamilton wil gebruik om wraak te neem. Dis vir hulle nederlaag teen Nieu-Seeland in die eindstryd van die toernooi in Kaapstad. Die Blitsbokke het die eerste toernooi in Doebai gewen toe hulle die All Blacks met 15-0 kafgedraf het. Die Kiwi’s het Neil Powell (afrigter) se span op eie bodem net-net met 7-5 in die Moederstad ore aangesit. Soos sake nou staan, is albei spanne gelykop met 41 punte elk op die puntelys. Frankryk (29) is derde, met Argentinië en Engeland wat elk 24 punte het. Laas jaar se wenner van die wêreldreeks, Fidji, is in die sesde plek met 23 punte. Die eilandmanne het laas jaar die toernooi in die Waikato Stadion gewen toe hulle Amerika geklop het. Vanjaar se reeks word ook deur al die spanne gebruik as voorbereiding vir die Olimpiese Spele wat volgende jaar van 27 Julie tot 1 Augustus in Tokio plaasvind. Die Blitsbokke sal ’n paar nuwe gesigte in hulle groep vir die toernooie hê wat 25 en 26 Januarie in Hamilton en 1 en 2 Februarie in Sydney in Australië gaan plaasvind. Rosko Specman, Dylan Sage, Ruhan Nel en Seabelo Senatla gaan volgende jaar Superrugby speel. Powell kan egter staatmaak op die terugkeer van gesoute sewesspelers soos Cecil Afrika, Branco du Preez, Werner Kok en Stedman Gans om sy groep vir die toer na Australasië te versterk.