COPS in die Baai ondersoek ’n rits sake van poging tot moord ná verskeie skietvoorvalle die afgelope naweek. Kol. Priscilla Naidu, ’n polisiewoordvoerder, sê Saterdag het die polisie gereageer op ’n klag van ’n skietvoorval in Esterhuizenstraat, Arcadia, in die Baaise Northerns. Toe die polisie by die toneel aankom, het hulle die twee slagoffers in ’n huis in Esterhuizenstraat aangetref. Die twee slagoffers – ’n 29-jarige en 26-jarige man – het veelvuldige skietwonde opgedoen. Hulle is onmiddellik hospitaal toe geneem vir mediese behandeling. Cops van die Bethelsdorp-polisiestasie ondersoek twee sake van poging tot moord. In ’n ander voorval is daar Sondag 20:25 op ’n onbekende slagoffer losgebrand. Hy was besig om in ’n stegie tussen China- en Jamaica­straat in Timothy Valley te stap. Skieter Die man het twee skietwonde opgedoen. Volgens Naidu is die skieter onbekend. Nog ’n dossier vir poging tot moord is aangelê. In nog ’n afsonderlike voorval Vrydag 05:30 was daar ’n fight in Bakkiesblomstraat in Arcadia. Naidu sê ’n bekende bendelid het vanuit die straat op ’n man en sy seun losgebrand. Volgens Naidu het die man se ander seun die fight dopgehou. Niemand is in die voorval beseer nie. ’n Dossier vir poging tot moord is ook in hierdie geval aangelê.