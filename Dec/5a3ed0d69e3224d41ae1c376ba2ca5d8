DIE kombinasie van Jimmy Anderson, Jofra Archer en Stuart Broad hou die grootste gevaar vir die Proteas se kolwers in. Dié drie boulers sal beslis kan baljaar as die Proteas blaaie aanvra om Suid-Afrika se blitse voordeel te gee. Hoewel die Gautengse weerstoestande sy tol op Engeland se voorbereiding vir die eerste toets geëis het, is veral Anderson besig om sy vorm te herwin. Die 37-jarige Anderson wat daarna uitsien om sy 150ste toetswedstryd vir Engeland te speel, het vir die eerste keer ná meer as ’n jaar ’n paaltjie vir sy land platgetrek. Anderson het Woensdag in die opwarmingswedstryd teen die Suid-Afrikaanse uitnodigingspan sy eerste paaltjie geneem sedert die toets teen die Wes-Indiese Eilande. Die tweedaagse kragmeting teen die uitnodigingspan was sy terugkeer. Intussen sukkel Archer, Broad en Jack Leach met griep, met Ben Stokes en Mark Wood wat ook nie gesond is nie. Met die vyf spelers wat buite aksie is, is die meerdaagse wedstryd teen Ashwell Prince se SA A-span in Benoni tot ’n vriendskaplike wedstryd afgegradeer. Archer, wat die krieketwêreld vanjaar sedert die Wêreldbeker aan die brand geboul het, is 13 jaar jonger as Anderson en die gevoel is dat hulle ’n kombinasie kan vorm wat die kolwers slapelose nagte kan besorg. Vir eers is Anderson net daarop ingestel om weer die span te haal. Die Suid-Afrikaanse blitse Vernon Philander en Kagiso Rabada het egter die afgelope jaar glad nie goed gevaar nie. Daar kan maar net gehoop word Charl Langeveldt, die pas aangestelde boul-afrigter van die Proteas, kan die spelers se selfvertroue weer op koers kry. Intussen is die aanvangskolwer Aiden Markram ingesluit by die Titans wat teen die Lions in ’n meerdaagse wedstryd speel. Hy sal sy fiksheid moet bewys as hy saam met Dean Elgar die beurt teen die Engelse wil open. Hy het vroeër vanjaar in die tweede toets in Pune teen Indië ’n been in sy hand gebreek. Daar is egter ’n gevoel dat Quinton de Kock nou as opener oorweeg moet word om veral die Engelse boulers te frustreer. Die eerste toets begin op 26 Desember in Pretoria.