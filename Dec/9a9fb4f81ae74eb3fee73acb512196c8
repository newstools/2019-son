DEON Davids gaan in 2020 ’n lid van die Springbokke se afrigtingspan word, maar nie as hoofafrigter nie. Luidens berigte gaan Rassie Erasmus, die Suid-Afrikaanse Rugbyunie (Saru) se direkteur van rugby, sy wens kry deurdat sy jarelange vriend en huidige verdedigings­afrigter van die Bokke, Jacques Nienaber, die pos van hoofafrigter sal beklee. Erasmus het na bewering Donderdag sy visie vir die Springbokke aan rugbybase voorgelê en dit het glo reeds goedkeuring ontvang. Kontinuïteit is dalk die groot faktor in die Saru-raad se besluit om Erasmus se keuse van hoofafrigter goed te keur, al het Nienaber nog nie in sy loopbaan ’n pos as hoofafrigter beklee nie. Daar was die laaste paar weke lank bespiegel dat Davids, voorma­lige afrigter van die sukkelende Southern Kings, die pos as hoofafrigter van die Bokke sal beklee. Dít nadat Erasmus, ná die onlangse World Cup in Japan, besluit het om meer op sy rol as direkteur van rugby te fokus. Erasmus het ook al in verskeie onderhoude bevestig hy sal steeds nou betrokke wees by die voorbereiding van die Springbokke. Davids is sedert sy bedanking as die Kings se afrigter gereeld by Springbok-oefensessies gesien in die opbou tot vanjaar se uiters opwindende World Cup en gedurende vanjaar se verkorte Rugby Cham­pionship. Daar is tóé al bespiegel dat ’n pos by die Springbokke of iewers in Saru se afrigtingstrukture hom beskore is. Die Bredasdorper was ook voorheen gekoppel aan die pos van hoofafrigter van die Suid-Afrikaanse o. 20-rugbyspan (Junior Springbokke), maar dit lyk asof Chean Roux steeds dié rol gaan vervul. Intussen het die Bokke se skrum-ghoeroe, Matt Proudfoot, se kontrak verstryk en dit lyk asof hy sy pos sal ontruim vir Davids om by die Bokke aan te sluit. Watter rol Davids sal vervul, moet egter nog bepaal word. Saru sal hopelik nog voor Kersfees ’n amptelike aankondiging oor die nuwe hoofafrigter en sy bestuurspan maak.