DIE vermeende butcher van Bellville het ’n nuwe lawyer. Kyle Ruiters (24) van die Seesig-woonstelle in Loevenstein het gister in die Bellville Landdroshof verskyn. Die voormalige Wynberg Boys’ High-leerder loop hof vir die gru-moord op Lynette Volschenk (32). Volschenk, wat ook by die Seesig flats woonagtig was, is in Augustus vanjaar in haar flat vermoor. Ruiters is op kringtelevisie gesien waar hy op die betrokke dag van haar dood by haar woonstel ingaan. Hy’t na bewering ’n Bybel by haar flat gaan aflewer. Toe sy die deur oopmaak, het hy haar met ’n skêr in die gesig gesteek. Dis onduidelik wat daarna gebeur het, maar dele van haar opgekapte lyk is die volgende dag in haar flat en in Ruiters se woonstel gevind. Haar kop is in ’n sakkie in die bosse naby die Karl Bremer Hospitaal gevind. Ruiters staan tereg vir moord met voorbedagte rade. Daar is beeldmateriaal van ’n hardewarewinkel naby die Seesig-woonstelle wat wys hy het ’n dag voor die moord ’n saag gaan koop. Hy is met bebloede hande in Volschenk se woonstel gevind waar hy die mure geverf het. Afgehaal Edward McCullum het Ruiters in sy eerste hofverskyning verteenwoordig. McCullum sê sy mandaat is beëindig. Hy wil egter nie redes verskaf oor hoekom hy van die saak afgehaal is nie. Howard Andrews, ’n lawyer van Bellville, is nou aangestel om Ruiters se saak in die hof te stel. Die saak is gister tot 7 Januarie 2020 uitgestel vir Andrews om met Ruiters te konsulteer. Ruiters se grootmaakma, Theresa Ruiters, is ook ’n law­yer in Bellville.