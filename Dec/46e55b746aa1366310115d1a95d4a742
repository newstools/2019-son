SABOTASIE. Dis wat veroorsaak het dat beurtkrag vererger het. So het pres. Cyril Rama­phosa Woensdag gesê toe hy die land toegespreek het rakende die krisis by Eskom. Dit was nadat hy sy trip na Egipte kortgeknip het. Ramaphosa het teruggekeer tot ’n verlamde Suid-Afrika om te kyk wat by sy kragverskaffer, Eskom, aangaan. Voordat hy die perskonferensie gehou het, het Ramaphosa met die Eskom-raad vergader. Dit was nadat hy ’n meeting gehou het met die adjunk-pres. David Mabuza, minister van energie, Gwede Mantashe, en minister van staatsmaatskappye, Pravin Gordhan. Ramaphosa het gesê: “Ons wil hê sekuriteitsmaatreëls moet verbeter word. “Niemand moet weer die kans kry om sabotasie te pleeg nie.” Volgens hom is instrumente by kragstasies diskonnekteer, en dit het gelei tot die verlies van sowat 2000 MW. Ramaphosa het belowe daar sal nie beurtkrag dié feestyd wees nie en dat Eskom-werknemers nie met verlof sal gaan nie. Ramaphosa het Maandag Egipte toe vertrek om die Aswan Forum for Sustain­able Peace and Development by te woon. Hy het ook die vloed-geteisterde Tshwane besoek nadat erge reën dele van Gauteng getref het. Betwyfel Sy trip was in die middel van die gemors, nadat Eskom fase 6- load shedding aangekondig het. Landsburgers is juis die moer in omdat Ramaphosa uit die land was terwyl die elektrisiteit afgeskakel is. Sy leierskap is daaroor betwyfel. ’n Woordvoerder van die president, Khusela Diko, sê Ramaphosa sal Eskom se hoofkwartier, Megawatt Park in Johannesburg besoek. Intussen is fase 2-beurtkrag in werking, maar soos mense al agtergekom het, kan dit binne sekondes verander. Ná dae van aanhoudende swaar reën is gebiede in Ekurhuleni en Tshwane die ergste getref. Gered In gemeenskappe wat Ivory Park, Soshanguve en Mamelodi insluit, het inwoners al hulle besittings verloor. Terwyl die swaar reëns in Tshwane 2 lewens geëis en honderde dakloos gelaat het, is sowat 280 slagoffers gered. Karen Meyer, die mayco-lid vir gemeenskapsveiligheid, sê: “Ons sit met ongeveer 1 000 mense wat weens die vloede in Mamelodi verskuif moes word. “Wat die gemeenskap betref is dit ’n klein ramp, maar ons kan dit nog nie as ’n ramp vir die stad verklaar nie.” Die inwoners van die Eerste Fabriek Informele Nedersetting in Mamelodi vra dat die regering grond aan hulle moet gee sodat hulle hul lewens kan herbou. Honderde inwoners word in ’n gemeenskapsaal en kerke gehuisves. Ramaphosa sal gemeenskappe in Ekurhuleni besoek. – News24 en EWN