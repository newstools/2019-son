DIE jong ma van ’n eenjarige is onlangs begrawe. Die atmosfeer was baie morbied in die hitte in Shakira Links (20) se woning in Springbok. Enkele roubeklaers het swak geword en moes ondersteun word toe hulle na haar liggaam kyk. Die prediker het uit 1 en 2 Korin­tiërs gelees. Sy tema was danksegging ná ’n moeilike tyd. Hy het gesê dat ons ten alle tye dankbaar moet wees vir God se genade. “Ons bid slegs wanneer ons God nodig het, maar God se genade is altyd daar vir ons,” het hy herinner. “Die familie was deur ’n baie moeilike tyd die afgelope twee weke, maar God sal hulle ook hierdeur dra.” Die liggaam van Links (20) van Waterkantstraat, Bergsig, is op 23 November in haar huis ontdek. Haar buurvrou Viola Kotze het omstreeks 09:00 daarop afgekom. Die polisie en noodhulpdienste is toe ontbied. Brig. Mohale Ramatseba, polisiewoordvoerder, sê die cops ondersoek ’n saak van moord. Die inwoners sê dit lyk asof Links wreedaardig vermoor is. Volgens ingeligtes het die polisie verdagtes vrygelaat wat vroeër in hegtenis geneem is. ’n Polisiebeampte sê hulle volg leidrade op, maar geen verdagte is in aanhouding vir die moord nie. Dié week het die gemeenskap ’n optog deur Bergsig se strate gehou oor ál die moorde daar. Die optog het by Links se woning geëindig. ’n Seremonie is daar gehou om haar familie te ondersteun. Ramatseba sê die polisie vra dat die inwoners hulle moet help in die ondersoek. Enige iemand met inligting kan die ondersoekbeampte, sers. Brian Williams, bel by 082 495 5279.