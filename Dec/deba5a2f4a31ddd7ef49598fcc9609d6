ORLANDO Pirates het die Duitser Josef Zinnbauer as hul nuwe hoofafrigter op 'n drie jaar kontrak aangestel. Zinnbauer neem by die jong Rhulani Mokwena oor wat in die pos waargeneem het nadat Micho Sredojevic sy tassies gepak het om vir Zamalek te gaan afrig. Die Egiptenare het die Serwiër onlangs in die pad gesteek ná  'n rits swak uitslae. Mokwena kon in sy tyd in beheer ook nie veel uitgerig nie en die Soweto Giants is nou na 13 wedstryde in sesde plek met net vier wenne agter hul naam. Dr. Irvin Khoza, Pirates-voorsitter, het net goeie goed te sê gehad oor Zinnbauer se aanstelling. Zinnbauer het ook sy dankbaarheid uitgespreek vir die geleentheid om 'n klub soos Orlando Pirates af te rig. "Ek is dankbaar vir die geleentheid om een van die topklubs in Afrika te kan afrig. Ek hoop onder my leiding sal die klub terugkeer na sy wendae," sê Zinnbauer. Mokwena gaan nou terug na sy ou job as hulpafrigter. Hy en Fadlu Davids gaan vir Zinnbauer bystaan.