MARSHALL Chabide se lawyer het dit gister aan ’n staatsgetuie gestel dat haar kliënt nie ’n gangster is nie. Elsabet Theron het namens Chabide gesê die getuie maak ’n fout of hy vertel ’n leuen wanneer hy sê Chabide is ’n gangster. Chabide (36) pleit in die Baaise Hooggeregshof onskuldig op klagte van moord en die onwettige besit van ’n vuurwapen en ammunisie. Sy hofverskyning spruit uit ’n voorval op 1 Maart vanjaar toe Robert Kleinhans – ’n lid van die sektorpolisie in die Northerns – doodgeskiet is. Naam Die skietvoorval het gebeur toe Kleinhans, die getuie (’n nabye familielid van Kleinhans), Kleinhans se swaer en nog ’n man die aand die slagoffer se suster se huis verlaat en gaan stap het. Toe Theron dit aan die nabye familielid van Kleinhans gestel het dat haar kliënt nie ’n gangster is nie, het die familielid gesê hy ís ’n gangster. Die getuie is in die polisie se witness protection programme. Sy naam word om veiligheidsredes weerhou. Die familielid het gister getuig die rede hoekom Chabide elders gewoon het en nie by sy ouerhuis nie, is omdat die gangsters hom daar soek. Hy het gesê hy weet nie hoe lank Kleinhans ’n lid van die sektorpolisie was nie. Die familielid het egter bygevoeg dit was nie jare nie. Hy het verder getuig Kleinhans se pligte as sektorlid het behels dat hy onder meer gangsters, diegene wat skiet en dwelmposte aan die polisie uitgewys het. Theron wou toe by die familielid weet hoe iemand wat in die gemeenskap woon, sou weet Kleinhans het inligting aan die polisie gegee. Hierop het die familielid gesê daar is gevalle waar sektorpolisielede die strate patrolleer en dan ry polisievoertuie voor hulle. Volgens die familielid word daar gedurende dié patrollies uitgekyk vir gangsters. Die familielid het verduidelik Kleinhans het talle kere patrolliewerk van dié aard gedoen. Hy het gesê wanneer Kleinhans patrolliewerk gedoen het, was hy in ’n sektor vest geklee. Chabide bly in aanhouding. Die saak dien voor waarnemende regter Bulelwa Pakati. Adv. Garth Baartman kla aan.