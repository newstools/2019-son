VAN die Paarl tot Bloemfontein tot in die Protea-kamp. Dít is die reis van Keegan Petersen (26) op pad om ’n lewensdroom om vir die Pro­teas te speel, te verwesenlik. Petersen is deur die nasionale krieketkeurders vir sy rits uithalervertonings beloon toe hy tot die Protea-groep vir die tweede toets teen Engeland gevoeg is. Petersen sal in aanmerking kom om die beurt op Nuweland te open nadat Aiden Markram weens ’n besering wat hy in die eerste toets op Centurion opgedoen het, aan die span onttrek is. Petersen het hom onlangs bewys as kolwer wat die gevreesde Engelse boulers kan aanvat. Hy het in die opwarmingswedstryd 111 (240 balle, 12x4) vir Suid-Afrika se A-span aangeteken. Hy het die Kaap twee jaar gelede vir die Vrystaat verruil toe hy nie ’n permanente plek in die Cape Cobra-span kon verseker nie. Waardevolste Sedert dié skuif het sy loopbaan ontplof tot waar hy nou op die drumpel daarvan staan om sy buiging vir die Proteas te maak. Petersen is aan die begin van die seisoen vir sy 2018-2019-droomseisoen by die Knights beloon. Hy is aangewys as die franchise se waardevolste speler, die spelers se speler van die jaar en Momentum-eendagspeler en het die fan’s choice-toekenning gekry. Hy het 923 lopies teen ’n gemiddelde van 61,53 in nege wedstryde vir die Knights aangeteken. Dit het drie honderdtalle en vier vyftigtalle, asook ’n onoorwonne loopbaan- beste telling van 165, ingesluit. Hy is ook deur Krieket Suid-Afrika beloon vir sy uithalerspel toe hy as Suid-Afrika se meerdaagse speler van die jaar aangewys is.