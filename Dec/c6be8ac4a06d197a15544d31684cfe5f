VROEG in 2020 neem duisende kids weer deel aan die Suid-Afrikaanse Junior Skaakkampioenskapstoernooi (SAJCC) in Johannesburg. Hoewel skaak ál gewilder word onder jong mense, is die spel nie naastenby so gewild soos die hoofstroom-sportsoorte nie. Dis eintlik jammer, want aangesien skaak ’n brein-aktiwiteit is, kan dit deelnemers aan daai ander sportsoorte bevoordeel. ’n Uiterse – dalk komiese – voorbeeld is chessboxing, waarin opponente rondes skuiwe met rondes vuishoue afwissel. Chessboxing begin met ’n ronde skaak vir vier minute, gevolg deur ’n ronde boks vir drie minute, en so aan. Daar is ses rondes skaak en vyf rondes boks, tensy ’n deelnemer uitgeslaan word. Vir die skaak moet deelnemers ’n rating van minstens 1 800 hê. Vir perspektief: Die wêreldkampioen, Magnus Carlsen van Noorweë, se hoogste rating is 2 882. So, al kan ’n ou – óf ’n girl – fight, moet hy of sy darem ook iets tussen die ore hê. Die ouers van elke deelnemer aan die SAJCC het ’n brief van Chess Western Province (CWP) ontvang. Een so ’n ouer is Desiree Vries, ma van LeMonté (15), wat gekies is vir die WP se o. 16-meisie­skaakspan. LeMonté, ’n gr. 9-leerder van die Hoërskool Parow, was laas jaar ook ’n lid van die o. 16’s. Die span het toe tweede geëindig. LeMonté het as negejarige begin skaak speel. Op laerskool het sy ’n afrigter gehad, maar nou nie meer nie. Sy berei op haar eie voor vir kompetisies deur teen ’n rekenaarprogram te speel en skaakprobleme op te los. In sy brief stel die CWP die koste vir deelname aan die SAJCC op “ongeveer” R9 000. Dis vir onder meer uitrustings, vervoer en verblyf. Desiree, ’n enkelouer, het Son genader om te hoor of die koerant kan help. Son op Sondag is in besit van die CWP se brief en het aan­gebied om dié artikel te plaas in die hoop dat Sonlanders sal uitreik. Die CWP is baie spesifiek oor hoe bydraes hanteer sal word. Enige een wat wil help, kan Desiree bel by 083 315 2834.