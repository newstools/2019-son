CERES. – Petroljoggies by die local Engen garage sê hulle baas behandel hulle soos honde. Gareth Prent sê hy werk al twee jaar daar en hulle het al als in hulle vermoë probeer om met die eienaar te praat oor beter werksomstandighede. “Hier kry jy nie eens kans om te eet nie en jy mag nie eens jou phone charge nie. Ons werk 12-uur-skofte. “Wat as jou familie jou bel as daar ’n nood by die huis is? “Die mense is bang om te praat, want hulle wil nie hulle werk verloor nie. Ons mag nie eens dokter toe gaan nie. “Die base wil jou fisiek en emosioneel afdruk. Mors “Die vrou het my eendag gesê ek is ’n mors van tyd en pateties – sy weet nie waarom ek nie die werk los nie. Ons gee griewe in, maar daar kom niks daarvan nie,” moan Prent. Die werkers kla ook dat die petrolpompe mors. Franklin Fredericks sê hy werk al drie jaar by Engen. “Ons het dit al hoeveel keer onder die eienaar se aandag gebring, maar hy vee sy gat af aan ons. Solank die geld inkom, is hy nie geworry nie. “Dis ’n groot gevaar vir ons en die klante,” sê Fredricks. Godfrey Kuiler, ’n oud-werker, sê hy het uitgestap oor dit te ondraaglik geword het daar. “As swart of bruin mense die toilet wil gebruik, is daar nooit ’n sleutel nie, maar as ’n wit mens dit wil gebruik, kom die sleutel skielik uit. Dis ongeag of jy ’n werker of klant is.” John Gwadiso van die unie Numsa sê hulle het al ’n vergadering met die eienaar Natu Bhawan gehad, maar die werkers kry nie sy samewerking nie. Hulle help die werkers, maar daar is nie ’n shop steward nie. Bhawan sê hulle wag op Engen se hoofkantoor om die pompe uit te sort en dat werkers met hom kan praat.