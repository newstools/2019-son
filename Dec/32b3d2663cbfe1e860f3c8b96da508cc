DIE naam “Beeeeeeast!” gaan voortaan in die rugbystadions van Amerika geskree word. Dít kom nadat Tendai “Beast­” Mtawarira besluit het hy gaan sy loopbaan in Amerika se Major League-rugby voortsit. Die Springbok-loskopstut en World Cup-wenner het gister op sosiale media sy skuif na Amerika bekend gemaak. “Ek is in my noppies om aan te kondig dat ek met @usmlr se @OldGloryDC gesign het,” het Mtawarira op Twitter geskryf. “Ek is excited en sien daarna uit om my by my nuwe spanmaats aan te sluit en waarde op en van die veld toe te voeg. “Ek glo die geleentheid sal my toelaat om die jeug in Washington DC te mentor en – op my eie klein manier – die game te help groei in Amerika. “Ek bedank graag die eienaars, Paul Sheehy en Chris Dunlavey, die coach, Andrew Douglas, en die hele Old Glory DC-organisasie dat hulle die proses maklik gemaak het vir my en my familie. #GloryAwaits.” Die 34-jarige boorling van Harare het 117 toetse vir Suid-Afrika gespeel. Mtawarira het die derde meeste toetse ooit vir Suid-Afrika gespeel. Net Victor Matfield (127) en Bryan Habana (124) het meer toetse gespeel. Mtawarira was ’n sleutelspeler in die span wat Engeland vanjaar met 32-12 in die eindstryd van die World Cup (WC) in Yokohama, Japan, geklop het. Vermorsel Beast het sy toetsbuiging op 14 Junie 2008 as ’n 22-jarige teen Wallis op Loftus Versfeld in Pretoria gemaak. Suid-Afrika het met 37-21 gewen. Nadat hy die Engelse skrum in die WC-eindstryd vermorsel het, het hy sy uittrede uit internasionale rugby aangekondig. Die Old Glory DC fran­chise sê hy is opgewonde daaroor om die dienste te bekom van ’n speler van Mtawarira se kaliber. In ’n verklaring op die franchise se website sê Doug­las: “Dis exciting om een van die wêreld se beste spelers by Old Glory te hê.”