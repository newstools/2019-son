DIE sanger en musikant Brendt Wayne de Wet hou sy lyf deesdae radio-omroeper. Dis by die gemeenskaps­radiostasie MFM in Stellenbosch. Brendt sê: “Ek leer baie oor uitsaai en is baie opgewonde oor die toekoms, want presenting is my passie.” Brendt sê Mymoena Pool van die stasie se reklame-afdeling het hom genader, want hulle het nuwe stemme gesoek. Hy sê: “My groot inspirasie is die akteur Idris Elba en my dryfkrag elke dag is ander suksesvolle sangers en akteurs in die bedryf. “My aanmoediging aan opkomende sangers is: Gaan vir jou drome, werk hard, en as jy dit werklik wil hê, sal jy dit kry. “Ek wil groot gaan, en my begeerte is ’n TV show, maar alles sal kom op die regte tyd.” Brendt reik op 4 Maart sy nuwe album uit, nogal op sy verjaardag. Dit bevat 10 songs wat hy self geskryf het. Hy sê: “My motto in die lewe is ‘gaan vir wat jy wil hê, en alles is moontlik as jy hard werk en glo in jouself’. “As jy geloof in God stel, sal jou drome waar word.”