DIE Cape Town Blitz se 2019-veldtog in die Mzansi Super­liga het weens die Gautengse reënwolke geflop! Dit is teleurstellend om te sien. Nadat die Blitz verlede jaar die gasheer vir die eindstryd van die reeks was, sit hulle nou ná afloop van die 2019-reeks in sak en as. Die Kaapse franchise sou Sondag in Centurion in die laaste wedstryd in sy 2019-veldtog teen die Tshwane Spartans gespeel het. Die wedstryd is afgelas. Weens reën was geen spel moontlik nie. Die spanne het elk twee punte gekry. Dit bring die Blitz se puntetotaal ná 10 wedstryde op 19 te staan. Dit is ironies dat die span teen wie die Blitz in 2018 se eindstryd verloor het, die Jozi Stars, heel onder aan die punteleer klaargemaak het. Die Jozi Stars het nie een wedstryd gewen nie. Maar al sou die span van Ashwell Prince (afrigter) ook die wedstryd gewen het, was daar geen moontlikheid van ’n plek in die uitspeelronde nie. Prince het gister hard probeer om sy teleurstelling te verberg. “Ons het vanjaar ’n opwindende span gehad, maar ongelukkig was ons veldtog onbestendig. “Maar so tussen die teleurstelling deur was daar talle positiewe aspekte. “Sisanda Magala is een van die spelers wat hom bewys het. “Hy is een van dié oor wie daar nog baie gepraat gaan word,” het Prince gesê. Dale Steyn het ook sy teleurstelling uitgespreek. Steyn het die Blitz se verloorstryd teen die Nelson Mandela Bay Giants weens ’n besering misgeloop. “Ek dink ons verdien baie beter. Die punteleer weerspieël nie die manier waarop ons gespeel het nie. “Ek sien uit na volgende jaar se toernooi,” het Steyn gesê.