IAN “Fozzie” Foster, die All Blacks se coach, het gister die res van sy afrigtingspan bekend gemaak. John Plumtree en Greg Feek is die nuwe gesigte in die afrigtingspan. Plumtree is die hoof­afrigter van die Hurricanes en Feek is ’n voormalige All Black-stut en Maori All Black en die hulpafrigter van Ierland. Die voormalige All Black Scott McLeod gaan aanbly in sy rol as die verdedigings­afrigter. Plumtree sal voortaan vir die voorspelers verantwoordelik wees saam met Feek, wat die rol van skrumghoeroe sal vervul. Onderhandel Die coaches is almal vir twee jaar aangestel. Nog een hulpafrigter gaan bykom. Die Nieu-Seelandse Rugbyunie (NZR) onderhandel nog met die Walliese klubspan Scarlets om Brad Mooar se dienste te bekom. Mooar is Scarlets se hoofafrigter. Die voormalige All Black coach Grant Fox gaan vir die 2020-seisoen as ’n keurder aanbly saam met Foster en Plumtree. Foster het gister in ’n verklaring gesê: “Ek is verheug om drie van die vier ander afrigters te bevestig wat ons afrigtingspan vorm. “Hulle is almal uitstekende afrigters in eie reg. “Ons gaan nuwe stemme en vars idees by die All Blacks hê. Dit gaan vir almal regtig stimulerend wees en ons help groei wanneer ons ’n nuwe era betree.” Mark Robinson, uitvoerende hoof van NZR, is heel beïndruk met die nuwe afrigtingspan. “Dit is ’n kombinasie van jeug, ervaring en internasionale kennis. Hulle gaan nuwe idees na die groep bring. Dis opwindend vir die toekoms.” Foster het gesê die nuwe coaches se vaardighede vul mekaar goed aan. “John is ’n ervare hoofafrigter met ’n uitgebreide agtergrond in afrigting. “Hy het ’n duidelike visie vir ons voorspelers. “Ek glo hy sal vinnig waarde tot die All Blacks toevoeg. “Greg was vir meer as 100 toetse by Ierland betrokke. “Hy het gehelp om ’n baie suksesvolle Ierse pak af te rig. “Vir ’n jong afrigter bring hy uitgebreide internasionale ervaring. Hy het ’n uitstekende taktiese en tegniese aanvoeling vir die spel en is boonop ’n goeie kommunikeerder.” Foster het bygevoeg: “Scott werk al byna twee jaar saam met die All Blacks. “Hy was verantwoordelik vir ’n tydperk van verandering in hoe ons wil verdedig.”