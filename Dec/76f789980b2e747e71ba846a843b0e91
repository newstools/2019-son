KORT nadat sy baby-suster se man vermoor is, het lede van die Khoi- en San-gemeenskap besluit om die gemeenskap opnuut bewus te maak van die voortslepende geweld. Dié keer het Christian Martin, ’n gemeenskapsaktivis, en sy Khoi- en San-broers as deel van hulle bewusmakingsveldtog Vrydagaand voor ’n dwelmpos in Arcadia geslaap. Hy sê hulle het geslaap op die spot waar Ryane Mentoor doodgeskiet is. Martin, chief Crawford Fraser, chief Jan Bekkies en chief Cora Henning het vlak voor die pos vir hulle kooi gemaak. Martin sê Vrydagaand se uitkamp voor die dwelmpos was om te demonstreer hulle is besig om hulle area straat vir straat terug te neem. Martin verduidelik dit was ook om die aandag van die owerhede te kry sodat hulle onthou waardeur mense daagliks gaan. Volgens hom het ’n paar gangsters Vrydagaand verby hulle gestap en gesê hulle moenie dié goed doen nie. Hy sê omstreeks 02:40 het ’n selferkende gangster op hulle kom skel. Martin vertel nadat hulle kalm met hom gepraat het, het hy verstaan toe hulle hom meegedeel het die slaap voor die pos is hulle manier van rou vir hulle mense en kinders. Volgens Martin het die polisie – terwyl hulle besig was met hulle normale roetine – verby hulle gery, maar nie eintlik ’n wakende oog oor hulle gehou nie. Hy sê terwyl hulle buite gelê het, het hulle in die verte skote gehoor. Martin voeg by hulle het van 23:00 tot die next oggend 05:30 voor die pos geslaap. Volgens hom het hulle 06:30 opgepak en huis toe gegaan. Hy sê hulle het deur die week dienste gehou, met mense gepraat en hulle aangemoedig sodat mans hulle rol as die beskermers van vroue en kinders vervul. Martin sê sy boodskap aan die gemeenskap is dat 99% van hulle moet opstaan en die 1% wegjaag wat hulle lewe hel maak. Hy gaan verder: “Hulle moet voor ’n keuse gestel word – reg of weg. “Die verskoning dat groot werkloosheid in ons area die rede vir die drug-poste is, is geen verskoning om ons jeug en onskuldige manne en vroue af te maai nie. “Die enigste rede is greed en selfsug.” Martin sê: “As die gemeenskap nie opstaan nie, sal ons oë eers oopgaan wanneer die laaste jong man val. “Opstaan is om gangsters notice te gee ‘reg of weg uit ons area’. ”