LETTIE Beukes huil. Sy huil oor ’n vuilgat-dief wat haar identiteit gesteel het. Sy huil oor ’n Sassa-toelaag wat haar nie beskore is nie. Dit maak dat sy saans hope water moet drink sodat sy met ’n “vol” maag kan gaan slaap en die hongerpyne so kan stil. Toe die 70-jarige Lettie 10 jaar gelede die pensioendraende ouderdom van 60 bereik, het sy nooit kon droom dat sy op haar rype ouderdom sonder identiteit en ’n Sassa-pensioen deur die lewe moet struggle nie. En dit alles te wyte aan ’n skelm ding wat in 2009 haar ID gesteel het. Lettie vertel hartseer: “ ’n Skelm het in 2009 my handsak gegryp terwyl ek in Bellville gestap het. My ID-boekie was daarin. “Ek het vir ’n ander ID-boekie aansoek gedoen. “Alles was hunky-dory... totdat ek 60 geraak het en vir ’n Sassa-pensioen moes aansoek doen.” Volgens Lettie het ’n Sassa­beampte haar 10 jaar gelede geskok deur haar mee te deel sy wat Lettie is, kry hoeka lankal pensioen. “Die beampte het aan my gesê iemand in Mpumalanga trek al jare lank op my ID-nommer pensioen. “Dit was nuus vir my, want ek het nooit besef my ID-nommer is gesteel nie. “Ek kon hier en daar ’n grant van Sassa kry, maar toe sê hulle ek kan nie verder pensioen kry nie en dat binnelandse sake ’n ander ID-nommer aan my moet uitreik.” En dit is ook net hier waar Lettie se nagmerrie ’n turn vir die ergste gevat het. Sedert 2012 kan sy binnelande sake eenvoudig nie sover kry om haar van hulp te wees nie. Sy bel en bel en bel, maar niemand by binnelandse sake kan haar ’n antwoord gee nie, kla Lettie. “Ek kan saans nie slaap nie, so honger is ek. “Bedags moet ekke pap eet. Elke dag net sodat ek iets in my maag kan hê. “Dit maak my hartseer om te dink dat daar ’n pensioen vir my is, maar dat dit nie my kant toe kan kom nie oor ’n ID-nommer wat home­ affairs nie wil regstel nie,” sê die moede­lose Lettie terwyl die trane oor haar wange stroom. Shivani Wahab, ’n woordvoerder van Sassa in die Wes-Kaap, sê hulle kan bevestig Lettie het binnelandse sake oor haar gekloonde ID-nommer gekontak. “Ons het haar gehelp deur haar van ’n tussentydse ID-nommer te voorsien totdat binnelandse sake die kwessie rondom die gekloonde ID-nommer opgelos het. “Ons word deur die wet verplig om ’n kliënt te vra om ons elke derde maand van bewyse te voorsien dat binnelandse sake hulle nog nie van ’n permanente ID-nommer voorsien het nie. “Daar behoort nooit ’n vertraging in die lewering van dienste te wees nie en swak dienslewering kan nooit goedgepraat word nie. “Dis net binnelandse sake wat hierdie delay kan verduidelik,” het Wahab gesê. En so wag Son op Sondag ook al twee weke op die knoppiesdrukkers van binnelandse sake om ons van antwoorde te voorsien rakende Lettie se geval. ’n Woordvoerder van binnelandse sake, David Hlabane, sing nou al weke lank dieselfde verskoning-koortjie. “Ons wag op die relevante besigheidseenheid om ons met die nodige inligting te update,” is die terugvoer wat Hlabane gee. Hierdie “relevante” besigheidseenheid blyk egter alreeds festive-gedagtes te hê. Nadat Son op Sondag twee weke op hulle kommentaar gewag het, het home affairs teen druktyd steeds nie van hulle laat hoor nie. Gevolglik wag daar nóg ’n pensioen­lose Kersfees op arme­ Lettie.