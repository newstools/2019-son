’N GOEIE begin, maar die harde werk lê nou voor nadat Suid-Afrika die Boxing Day-toets in Centurion teen Engeland met 107 lopies gewen het. Dit was die perfekte begin vir die Proteas onder hulle nuwe hoofafrigter, Mark Boucher. Die tweede toets op Nuweland in Kaapstad begin Vrydag, met Suid-Afrika nou 1-0 voor in die reeks van vier kragmetings. Boucher was egter dadelik uit die blokke om nie te gou fees te vier nie. “ ’n Great wen, maar dit is ’n reeks en die sege is maar net die eerste tree in die regte rigting,” het Boucher ná die game gesê. Die Proteas verdien lof vir ’n uitstekende vertoning deur die boulers. Hulle het die missie geslaag om 20 paaltjies plat te trek. Vernon Philander het nou wel nie ’n paaltjie in die tweede beurt laat kantel nie, maar het die Engelse in die eerste beurt gebombardeer en heeltyd druk op die besoekers geplaas. Hy het met wedstrydsyfers van 4/51 in 34.2 beurte geëindig, terwyl Kagiso Rabada ook sy ritme weer begin vind het met ’n puik 7/171. Dit is veral onder die kolwers waar moeilike besluit geneem sal moet word. Soos wie die beurt op Nuweland saam met Dean Elgar gaan open. Aiden Markram se seer vinger beteken die Cape Cobras se Pieter Malan kan sy debuut maak. Die onderkaptein, Temba Bavuma, het van sy besering herstel en kan ook in aanmerking kom.