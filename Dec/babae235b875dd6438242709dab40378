DIE vermeende baas van die Ter­rible Josters (TJ), Horatio Solomon, is op borgtog vrygelaat. Solomon is al sowat twee jaar in aanhouding. Die Kaapse hooggeregshof het laas week sy aansoek om borgtog toegestaan. Hy, Ishmaeel Ockerts, Brent Campbell en ’n derde medebeskuldigde het borgtog gekry. Die derde persoon se naam word weerhou omdat hy verwant is aan die staat se eerste getuie. Die 4 is lid van ’n groep van 12 vermeende TJs wat al sedert Augustus vir 71 klagte hof loop, onder meer vir moord. Solomon moes R10 000 opdok vir bail en die ander elk R5 000. Die staat het dit nie teengestaan nie omdat die belangrikste staatsgetuie in die klagte teen die vier beskuldigdes klaar getuig het. Hulle regsverteenwoordigers het aangedui die kliënte sal aan die voorwaardes voldoen. Tydens sy borgtog mag Solomon nie die Wes-Kaap verlaat nie. Daar is ook 43 plekke waar hy moet wegbly. Dit is Delft, Belhar, Ravensmead, Uitsig, Elsiesrivier, Kleinmond, Caledon, Paarl, Wellington, Gouda, Citrusdal, Gansbaai, Hawston, Hermanus, Pringlebaai, Bettysbaai, Saldanha, Vredenburg, Atlantis, Malmesbury, Mamre, Clanwilliam, Riebeek- Wes en -Kasteel, Wesbank, Mitchells Plain, Kalksteenfontein, Paarl, Kraaifontein, Blue Downs, Kuilsrivier, Bonteheuwel, Athlone, Heideveld, N2 Gateway, Retreat, Tokai, Steenberg, Bishop Lavis, Netreg, Hanover Park, Woodstock en Worcester. Daar is ook 43 mense met wie hy nie kontak mag hê nie, onder wie Ernie “Lastag” Solomon en die vermeende leier van die Terrible Josters, Elton “Koffie” Lenting. Die groep kom weer op 3 Februarie voor. Die ander bly in aanhouding totdat die verhoor hervat.