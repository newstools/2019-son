’N MAN in sy dertigs is gearresteer nadat hy na bewering sy vrou doodgesteek het omdat sy nie met hom seks wou gehad het nie. Die voorval het Vrydag vroegoggend in Guguletu plaasgevind nadat die dronk man glo seks van sy vrou, Bongeka Bhala, demand het. Hof Bongeka (24) het geweier om in die een-kamer shack met hom seks te hê in die teenwoordigheid van Nanilethu Bhala (22), haar suster, en haar kinders, Sange (11) en Ahlume (7). Die man se naam mag nie genoem word nie, want hy hetnog nie in die hof verskyn nie. Volgens Nanilethu het die man Donderdag omstreeks middernag van ’n shebeen teruggekeer. Nanilethu sê sy en Bongeka se twee kinders het onlangs van die Oos-Kaap gekom om die feestyd met Bongeka en haar man deur te bring. Sy verduidelik: “Ek en Bo­ngeka en die kinders het klaar op die vloer geslaap en toe hy (die man) teruggekom het, het hy op die kooi geklim. “Hy het skielik in die middel van die nag raas-raas opgestaan en vir Bongeka gesê om by hom op die bed aan te sluit, want hy wil seks met haar hê. “Bongeka het geweier en gesê sy kan dit nie in my en die kinders se teenwoordigheid doen nie. Sy het ook haar period gehad. “Ek en die kinders was ook wakker, want hy het ’n geraas gemaak.” Volgens Nanilethu het die man sy cool verloor toe Bongeka geweier het om met hom seks te hê en het ’n broodmes van ’n laai in die kombuis gaan haal. Nanilethu voeg by: “Hy het vir Bongeka genader en haar ’n paar keer gesteek. Toe hy met haar klaar was, wou hy ook na my kom met die mes. “Hy het vir my gesê ek is besig om sy huwelik te verwoes. Toe hy na my kom, het ek uit die shack gehardloop. “Hy het ook uit die shack gehardloop toe hy seker besef het wat hy gedoen het, maar die polisie het hom (Saterdag) in Khayelitsha gearresteer.” Gcinile Bhala (39), Bongeka se broer, sê hy is geskok. Begrawe Volgens hom het die man Bongeka al ’n paar maande mishandel en sy was van plan om van hom te skei. “Die begrafnisreëlings is nog nie getref nie, maar ons beoog om haar in die Oos-Kaap te begrawe,” sê Gcinile.