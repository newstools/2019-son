VIER mans moet binnekort in die hof verskyn nadat die Stad Kaapstad se wetstoepassingsbeamptes hulle met koper en dwelms betrap het. Wayne Dyason, ‘n woordvoerder vir Stad Kaapstad se wetstoepassingafdeling, sê beamptes van die Rail Enforcement and Metal Theft Units het die arrestasies uitgevoer naat hulle ‘n hot spot vir kabeldiefstal in Yellowwoodstraat in Mitchells Plain dopgehou het. Dyason sê die beamptes het agterdogtig begin raak toe hulle beweging binne ‘n oop loopgraaf langs die spoorlyn gesien het. “Die beamptes het nader gegaan en vier verdagtes gesien met sny-implemente wat gewoonlik gebruik word om deur koper te sny. "Hulle is deursoek en een van hulle is in besit van 10 Mandrax-tablette gevind en ‘n onbekende hoeveelheid dagga wat in koerantpapier toegedraai is.” Hy sê die vier is gearresteer ingevolge die Wysigingswet op strafregtelike aangeleenthede vir die beskadiging van noodsaaklike infrastruktuur.  – News24