SY IS Elsies se eie prinses. Amber Lodewyk (18) het jare lank oor dié spesiale dag gedroom. Oor hoe sy ná 12 jaar haar skoolloopbaan gaan klaarmaak en op haar matric ball soos ’n prinses gaan lyk. Tot ’n ruk gelede was sy vas oortuig sy gaan nooit by haar matriekbal uitkom nie. Make-up Toe klim Son in – en die hulp stroom in vir dié matriek­meisie. Soveel mense met ’n goeie hart het hand bygesit om haar dag een te maak wat sy die res van haar lewe sal onthou. Toe Amber soos ’n ware feeprinses in haar pragtige swart-en-silwer rok haar verskyning maak, was sy net soos ’n regte Cinderella: die middelpunt van die aandag. Sy moes hard keer dat die trane die mooi make-up spoil toe sy sê: “Om te dink dat ek in die begin van die jaar niks gehad het nie. Nou het ek soveel fairy godmothers en derras.” Tot die kostafel en dekor is vir haar geborg. Rina Morris, Amber se versorger, vertel haar nerves was omtrent klaar soos dit ball-tyd geraak het. “Julle weet, girls is baie werk. Maar oor daar so baie mense was wat gehelp het, was dit soveel makliker.” Esmeralda Cummins, ’n studentehaarkapper aan die Northlink College in Parow, sê toe sy die berig lees, het sy nie twee keer daaroor gedink om Amber se hare te doen nie. Northlink het ook sy deure oopgemaak. Amber se hare is in ’n regte haarstudio gedoen. Cummins sê: “Ek is self van Elsies en weet hoe ons mense sukkel. “Al wil jy help, sukkel mense ook. So, ek voel dis my plig om terug te gee aan my gemeenskap en om Amber soos ’n prinses te laat lyk en voel.” Son en Morris wil graag dankie sê aan die North­link College in Parow, Esmeralda Cummins, Dial-A-Wors, Terence Lakay Decor Ser­vices, J&C Designers van Cloetes­ville, Mitchells Plain Bikers’ Club en Jason vir die karre, KD Photography, Vannie Elsies en almal wat bygedra het. Dis hoe Sonlanders se harte klop. Dankie! En almal sê: “Amber, skitter, meisa! Dis die dag waarvoor jy lank gewag het.”