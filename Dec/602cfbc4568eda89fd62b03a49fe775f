GARY Kirsten, voormalige afrigter van die Suid-Afrikaanse krieketspan, is dalk binnekort weer by die nasionale span betrokke. Luidens Cricbuzz is Kirsten, wat die Durban Heat in die Mzansi SUperliga afrig, bereid om as 'n konsultant vir die Proteas op te tree in die komende toetsreeks teen Engeland. Dit blyk ook of Enoch Nkwe as afrigter van die Proteas sal aanbly en Kirsten dan net as raadgewer onder Nkwe sal dien. Daar word intussen verwag dat Graeme Smith, voormalige kaptein van die Proteas, teen Woensdag 'n kontrak met Krieket Suid-Afrika sal teken om die pos van direkteur van krieket in te neem. Oor sy moontlike terugkeer om die Proteas te help het Kirsten gesê: "Ek is bereid om in enige hoedanigheid te help. Die proses waarmee dit gedoen word moet net volhoubaar wees en glad nie soos 'n quick fix lyk nie." Nkwe sit tans sonder 'n span, want KSA het nog nie 'n keurdersbaas of 'n paneel van keurders gekies nie. Indien Smith al Woensdag met sy job as direkteur begin, behoort daar in die komende dae 'n toetsgroep aangekondig te word. Die eerste toets tussen die Proteas en Engeland begin op 26 Desember op Centurion in Pretoria.  