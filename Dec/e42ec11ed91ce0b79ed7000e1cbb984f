‘N SUID-AFRIKAANSE aktrise is een van 40 verdagtes wie die naweek vir beweerde dronkbestuur in Gauteng gearresteer is. Brig. Mathapelo Peters, ‘n woordvoerder vir die polisie in Gauteng, bevestig die arrestasie van die 39-jarige vrou. “Ondanks die waarskuwings dat mense nie moet drink en bestuur nie, kry ons meer en meer mense onder die invloed van alkohol agter die stuurwiel," sê Peters. In ‘n ander voorval het die polisie se vinnige optrede gelei tot die arrestasie van vyf verdagtes en beslaglegging van drie ongelisensieerde vuurwapens ná ‘n rooftog by ‘n eetplek in Honeydew in Johannesburg. Peters sê: “Die bewering is dat vyf verdagtes Saterdagaand by die eetplek ingestap en ‘n onbekende bedrag geld en selfone gevat het. “Die verdagtes is in Roodepoort vasgekeer waarna ‘n skietery tussen die verdagtes en polisie uitgebreek het. “Twee verdagtes is gewond en drie ander is sonder enige beserings gearresteer.”