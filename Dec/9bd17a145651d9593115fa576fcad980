“ONS wil nie wraak neem nie; ons wil geregtigheid hê.” Só het Solomon Staggie, oudste broer van Rashied Staggie, die voormalige dik ding van die Hard Livings (HL)-bende, Saterdag by sy begrafnis gesê. “Moenie wraak neem nie, my vriende, los ruimte vir God se toorn ...” het Solomon gesê. Die 63-jarige Staggie is ver­lede Vrydag­oggend in ’n kar voor sy huis in London Road, Soutrivier, doodgeskiet. Dit is dieselfde straat waarin sy twin, Rashaad, in 1996 geskiet en lewend aan die brand gesteek is tydens ’n optog deur People Against Gangsterism And Drugs. Staggie is Saterdag in die Durbanville Memorial Park-begraafplaas begrawe ná ’n diens by The Greens. Dié sportveld is in Manenberg, waar die Staggie twins jare lank die HL geregeer het. Die oggend het sy familie en vriende ’n diens by hulle huis gehad. Daarna het die gevolg na die Jubilee Community Church in Observatory beweeg. Staggie se goue-en-wit kis was bedek met duisende blink klippies. Dis in ’n wit Range Rover-lykwa vervoer. ’n Tweede lykwa, gevolg deur drie ander high-end karre met sy familie, is daarvandaan na Manenberg, waar hordes mense hulle ingewag het. By die Jubilee-kerk is Jerome “Donkie” Booysen onder die sowat 120 rouklaers opgemerk. Past. Ivan Waldeck, ’n jare lang vriend van Staggie, het gesê hy het al die jare saam met hom geloop omdat hy ’n goeie hart gehad het. “Hy was uniek. Dit is mense soos hy wat ander mense verander het. Ek salute hom,” het Waldeck gesê. In die diens is ’n video clip gespeel waarin Staggie verskoning vra vir al die pyn en lyding wat hy gedurende sy 42 jaar as ’n gangster aan ander veroorsaak het. Die video is opgeneem tydens ’n kerkdiens in Junie 2015, twee jaar nadat Staggie op parool vrygelaat is. Staggie verklaar in die video hy was hy die gesig van die HL. Liefdevolle “Ek het mense seer­gemaak, direk of indirek. Ek vra verskoning vir wat julle moes deurmaak.” Hy het ook verskoning gevra aan sy vrou, kinders en ander familie. “Hy het sy hart geopenbaar,” het Waldeck gesê. Staggie se nephew Tau­rique Naicker het by die diens gesê daar leef in hulle almal ’n stukkie van Staggie. “Hy was ’n liefdevolle man met ’n groot hart en ’n groot liefde vir die lewe,” het Naicker gesê. Volgens hom het sy uncle vir hom gesê: “Ek is nie ’n wrede mens nie; dis die lewe wat my so maak.” Naicker het ook gesê: “Hy was ’n humble persoon met ’n reine siel. ’n Man met stature en ’n gemeenskapsleier wie se legacy ons vandag vier.”