“STAGGIE was ’n God­father in bendekringe.” Só som dr. Don Pinnock, ’n kriminoloog en bendekenner, die dood van Rashied Staggie op wat Vrydag opslae gemaak het. Staggie (63) se jare lange vriend past. Ivan Waldeck betreur sy dood. “Die gewese leier van die Hard Livings-bende se doel om mense te help en hulle lewe te verbeter, is kortgeknip.” Staggie is Vrydagoggend in sy kar in London Road in Soutrivier doodgeskiet. Brig. Novela Potelwa, ’n polisiewoordvoerder, sê twee verdagtes het te voet van die toneel gevlug en is steeds soek. Altesaam 14 koeëldoppies is op die toneel gevind. Hy is by sy aankoms in die Groote Schuur Hospitaal dood verklaar. Dié dikding se val, boonop net ná die dood van Ballie Tips die vorige aand, het ’n siddering regdeur die Kaapse Vlakte laat trek. Is daar nou ’n openlike oorlog? Dié vraag is op almal se lippe. Rashied se broer Rashaad Staggie is 23 jaar gelede in dieselfde straat dood. Lede­ van die vigilante groep Pagad het hom lewend aan die brand gesteek. Die verskriklike wrede dood en beelde daarvan het in baie inwoners se geheue agtergebly. Rashied Staggie en ander leiers van die Hard Livings is laas Donderdag op die moordtoneel van Ballie Tips, die dikding van die HL’s, gesien. Tips is twee keer in die kop geskiet. Maar Waldeck sê gister sy vriend was nie meer betrokke met gangs nie. Hy sê: “Ek wag nog vir die persoon wat vir my kan bewys dat hy nog doenig was met gangsterism. Ek kan my kop op ’n blok sit dat daai man sy ways verander het. “Hy was ’n wedergebore Christen.” Waldeck sê hy ken net die goeie kant van Staggie en word emosioneel as hy vertel: “Hy was goed vir almal. Van die bedelaars tot ministers. Hy was ’n peacemaker tussen gangs, iemand wat graag sy wysheid en kennis in motivational speaking gedeel het. “Ons is beroof van dit alles. Sy doel is kortgeknip. Hy het nog so baie gehad om te deel.” Verskeie mense het gevrees dat die hit op Staggie tot ander bendeverwante moorde sou lei. Pinnock sê dit alles hang af van wie vir Staggie geskiet het en hoekom. “As dit mense van sy eie gang is, sal dit nie noodwendig in ’n bloedbad ontaard nie. Maar as dit ’n hit van ’n ander gang is, kan ek nie dink dat hulle nie sou wraak neem nie.” Pinnock sê Staggie sou nie sommer deur ’n beginner uitgehaal word nie. Staggie het in 2014 op parool uitgekom. Waldeck het hom toe ’n werk as ’n cleaner gegee. Staggie is in 2003 skuldig bevind aan die verkragting van ’n meisie (17) en roof van ’n wapenbergplek van die polisie. Hy is 15 jaar tronkstraf opgelê. In 2016 het hy weer met die gereg gebots toe hy in hegtenis geneem is vir die besit van gesteelde drank. Dié saak is later teruggetrek. Staggie word na verwagting Saterdag begrawe.