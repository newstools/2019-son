FIKILE Mbalula, die minister van vervoer, het Maandag die direksie en bestuur van die Passasierspooragentskap (Prasa) ontbind en dié sukkelende staatsinstelling onder administrasie geplaas. Bongisizwe Mpondo is intussen as administrateur aangestel in ’n poging om Prasa weer op die regte spoor te kry. Mbalula het Mpondo beskryf as 'n entrepreneur wat baie ervaring het met korporatiewe bestuur en om met openbare instellings te werk om bedryfsdoeltreffendheid te verbeter. Mpondo het op die direksies van die Oos-Londen Nywerheidsontwikkelingsone, South African Express en die Suid-Afrikaanse Lugdiens gedien. Kimi Makwetu, die ouditeur-generaal, het in 'n onlangse verslag genoem dat Prasa byna R20-miljard se vermorste uitgawes aangegaan het. Mbalula sê: "Dis nou tyd om Prasa se krisis-trein tot 'n einde te bring." Hy voeg wel by dat dit nie 'n maklike taak is nie. Mbalula sê Prasa is op ’n “abnormale plek” want behalwe vir die meer as R19 miljard se vermorste uitgawes, is daar ook binne die maatskappy individue wat deur beweringe van korrupsie in die gesig gestaar word. “Ons kan nie die blame game speel nie. "Ons moet iets omtrent dit doen. Hierdie is nie ’n business rescue nie, dis administrasie met 'n spesifieke doel om Prasa reg te ruk. “Sodra alles afgehandel is sal daar 'n direksie wees en 'n groepbestuurshoof.” Hy voeg by: “Die besluit is nie ligtelik geneem nie. Daar is die afgelope paar jaar op dieselfde plek beweeg en daar was geen results nie. “Hoeveel CEO’s was daar nie. In een jaar was daar vier direksies en dit het nie gewerk nie. "Daar was 'n tussentydse direksie. Dit het ook nie gewerk nie. "Dis nou tyd om te stabiliseer." 