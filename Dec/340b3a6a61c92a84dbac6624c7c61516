KOMAAN, Jan Olde Riekerink, vertel ons iets waarvan ons nie reeds weet nie. Cape Town City se afrigter boesem nie juis vertroue in by City fans nie – veral nie ná Saterdag se nederlaag van 0-1 teen die sukkelende Chippa United nie. Hoe de duiwel kry Rieke­rink dit reg om sy Citizens te laat vasval teen ’n span wat voor die halfpadmerk van die seisoen reeds drie afrigters gehad het? Riekerink sal beter moet doen as om net om die obvious te state. Hy reken City se onvermoë om kanse te skep is die rede vir hulle treurmare teen Chippa United. Sekerlik moet Riekerink verantwoordelikheid vat. Die posisie van party van sy spelers in die beginspan word bevraagteken. Die Nederlander was so desperaat en uit idees dat hy al drie sy plaasvervangers gebruik het – sonder enige geluk. “Ek dink nie ons was gevaarlik genoeg op die sides (vleuels) nie. Dis waarom ons die twee veranderinge gemaak het,” het hy gesê. City het in sy afgelope vyf wedstryde net een sege behaal. Van die ander vier was twee draws en twee was nederlae. Boonop is hy in die 13de posisie op die punteleer. So, voor die break vir Kersfees lyk dit dus glad nie goed nie. Riekerink se ervaring met groot Europese klubs soos Galatasaray en Porto sal na verwagting nou deurkom. City se tyd om ’n ommeswaai te maak, raak nou min. Dinge word nie makliker vir Riekerink en sy City-troepe nie. Die span speel op 20 Desember in ’n wegwedstryd teen Wits.