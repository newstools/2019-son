NEIL Powell, afrigter van die Blitsbokke, het gister ’n sterk, onveranderde span aangekondig vir sewesrugby se Wêreldreekstoernooi in Kaapstad. Dié drie dae lange skouspel begin vanoggend in die Kaapstad Stadion. Daar was vroeër dié week sprake dat Hacjivah Dayimani, agsteman van die Lions­, sy debuut vir die Blitse sou maak. Hy het egter Dinsdag sy enkel seergemaak en is dus nie beskikbaar nie. Sy plek word geneem deur Impi Visser, wat die amptelike reserwe vir die naweek is. Volgens Powell was daar nie ’n rede om te veel te torring aan die span wat die afgelope naweek die Dubai-titel gebuit het nie. “Ons het Dayimani as 13de speler ingebring, want ons wou hom die gevoel van die wêreldreeks gee, maar sy enkel het nou ons planne in die wiele gery. “Visser sal ons amptelike reserwe wees. Ons is baie gemaklik daarmee. Hy het verlede jaar baie goed vir ons gespeel en hy sal gereed wees sou ons op sy knoppie moet druk,” het hy gesê. Die Blitsbokke is in die sogenaamde “pool of death” geloot. Die span is saam met Fidji, Amerika en Japan in groep A. Fidji en die Yanks het laas naweek erg teleurgestel, maar hulle sal gewis in die Kaap met ’n tamaai aanslag vorendag kom. Powell het gesê: “Die spelers besef verlede week se vertoning beteken dié week niks. Ons speel teen drie baie goeie spanne. “Ons sal op ons beste moet wees om uit ons groep te kom. “Japan is ’n moeilike kalant, terwyl Fidji en Amerika verlede jaar die toptweespanne in die reeks was.” Powell se Blitse speel 20:03 teen Japan. Dis die laaste wedstryd van die dag. Hulle kom dan môre 13:51 teen Fidji en 20:03 teen Amerika te staan. 