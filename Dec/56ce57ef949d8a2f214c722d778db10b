NEGE vuurwapens minder in die Northerns. Dít nadat verskeie spanne van die polisie – die anti-gang unit, die openbare-orde-eenheid, taktiese-reaksiespan, metropolisie, misdaadintelligensie, speurders en die provinsiale eenheid teen georganiseerde misdaad – dié naweek kragte saamgesnoer het. Kol. Priscilla Naidu, polisiewoordvoerder, beskryf ’n soektog Maandag 09:00 by ’n huis in Nkuthazweni-straat in KwaNoxolo as “ontwrigtend”. Wnkel ’n Haelgeweer is onder ’n bed gevind. Neëntien patrone vir die haelgeweer en ’n klein hoeveelheid dagga is in ’n shack langs die huis gekry. Die polisie het ’n 19-jarige man gearresteer vir die onwettige besit van ’n vuurwapen en ammunisie. Die vuurwapen is in Augustus in die Walmer-gebied gesteel. Later Maandag, omstreeks 14:30, het die polisie inligting opgevolg en ’n winkel in Ngcangcastraat, KwaZa­khele, deursoek. ’n Vuurwapen – ’n 6,35 mm Baby Browning – is verskuil in ’n deur­paneel gevind. Dié wapen is in Desember 2013 in Kabegapark gesteel. Niemand is gearresteer nie. ’n Ondersoek is begin om vas te stel of die vuurwapen in misdade gebruik is. Sondag 00:30 het die polisie toegeslaan op ’n huis in Eucomusstraat in Kleinskool. Beslag is gelê op ’n .38-rewolwer met 5 patrone, ’n 9 mm-pistool met 11 patrone en nog 15 patrone. Die reeksnommer van die rewolwer was afgevyl. Die polisie probeer ook nog bepaal wie die eienaar van die pistool is. Niemand is hier gearresteer nie. Sondag 11:00 het die polisie nog ’n “ontwrigtende” search­ uitgevoer op ’n bekende bendelid in Kinsmanstraat in Uitbreiding 21, Bethelsdorp. Hulle het ’n 9 mm-pistool in sy besit gevind. Dié was ook sonder reeksnommer. Die 20-jarige verdagte is gearresteer en word aangehou vir die besit van ’n ongelisensieerde vuurwapen. Later Sondag 21:30 het die span gereageer op inligting oor vuurwapens wat in Mpuko-straat, KwaNoxolo, versteek was. Hulle het die huis deursoek en 13 patrone en ’n rewolwer sonder reeksnommer gevind. Voorval Dit was toegedraai in ’n lappie in die enjin van ’n bakkie wat in die jaart gestaan het. Niemand is gearresteer nie. In nog ’n voorval Sondag is ’n huis in Emazo­tshweni- straat in KwaNoxolo omstreeks 22:15 deursoek. Beslag is gelê op ’n Rossi 12-boor-dubbelloop-haelgeweer, 9 patrone, ’n 9 mm-magasyn, 14 patrone vir ’n 9 mm, ’n patroon vir ’n .38 Special-rewolwer, ’n koeëldoppie van ’n rewolwerkoeël en onderdele van ’n .38 Special-rewolwer. Die haelgeweer is vroeër vanjaar in Walmer as gesteel aangemeld. Niemand is gearresteer nie en ’n selfoon is afgevat. Twee wettige vuurwapens – .38 Special en ’n 9 mm-pistool – is Saterdag in Pincushionstraat in Bethelsdorp gekonfiskeer. Al die verdagtes het gister in die Baaise landdroshof verskyn.