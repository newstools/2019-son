“MINISTER, ons is besig om dood te gaan.” Só het ’n groep inwoners van die Northerns, hoofsaaklik Khoi- en San-leiers, geskree toe Bheki Cele, minister van polisie, vandeesweek by die Gelvandale Stadion ’n toespraak gelewer het. Cele was in die Baai as deel van sy landwye toer, Safer Festive Season. Hy het in die Baai met beamptes, inwoners en ander stakeholders vergader. Vroue Hy het weer klem gelê op geslagsgeweld. “Ons mag nie verdraagsaam wees teenoor diegene wat vroue en kinders mishandel nie. “Ons mag nie ’n rug op ’n slagoffer draai nie.” Aan die beamptes het hy gesê: “Jou werk is om te beskerm en te dien. Om weer hoop vir ons wetsgehoor­same inwoners te gee. “Maak seker dat misdadigers rusteloos is. Verdedig jou lewe, sowel as dié van jou partners en ander lede van die gemeenskap. Suksesse “Maar, moenie die tools of trade wat vir jou gegee is, abuse nie. Moenie skroom om op te tree teen enige een wat teen die polisie se code of conduct gaan nie. “En dankie vir die goeie werk wat jy doen. Ek is happy met die suksesse wat tot dusver aan my voorgelê is.” Die praatjies oor suksesse was egter nie genoeg vir die groep Khoi- en San-leiers nie. Hulle het besluit dis hulle kans om wéér vir Cele in te lig oor die stand van bendegeweld in die Northerns. Pastoor Jan Bekkies was een van die vele wat van vroegoggend af buite die Bethelsdorp Polisiestasie byeengekom het in afwagting op Cele. “Ons moet weer die aandag op die Northern Areas vestig, want sedert ons laas (met die minister) gepraat het, was daar nog niks verandering nie en die dodetal het net toegeneem. “Die (dodetal in die North­erns vir dié jaar) staan nou al op meer as 170 mense wat geskiet is. Dis vir ons ontstellend dat die moorde net toeneem. “Die beloofde nuwe polisiestasie se grond is geskraap en skoongemaak, maar nog niks konstruksie het daar begin nie.” Brian Seafield, nog ’n inwoner, het Cele eenkant getrek. “Die crime in ons area is pathetic. Die mense (polisie) wat ons moet bystaan, voldoen nie aan die vereistes nie. Ek het self al na die polisiestasie gegaan om hulp te vra, dan kry ek negative antwoorde. “In Jacksonville, waar ek bly, het ons al telkemale vergaderings gehou om te kyk of ons ’n oplossing kan vind. “So, ons moet ons oë gevestig hou en kyk hoe ons die polisie kan bystaan en wat ons kan doen om ’n sukses te maak. “Maar hoe kan ons as ons niks hulp kry as ons by die polisiestasies kom nie?” Vroeër in ’n briefing by die Bethelsdorp Polisiestasie het Cele gesê hoewel hy bly is al die stakeholders is teenwoordig, is hy nie bly oor die hoë aantal misdade wat in die Oos-Kaap gepleeg word nie.