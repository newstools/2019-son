OUDTSHOORN. – Die Oudtshoorn Christelike Jeugforum (OCJF) het in samewerking met die Huis van Gebed op 24 Desember ’n heerlike Kersgeselligheid vir Rose Court se inwoners gehou waar die kinders hulle gate uit geniet het. Volgens Phillip Seroux, projekbestuurder van die OCJF, is dit projekte soos hierdie wat kinders uit die kloue van die bose hou. Gaywin Claassen, wenner van die forum se gospelkompetisie, en die naaswenner, Gershwin Swati, het vir pragtige sang gesorg, terwyl die jeug van Huis van Gebed vir geestelike dansitems gesorg het. Die forum het sy dank teenoor past. Johnny Baartman, uitvoerende hoofbeampte van die forum asook pastoor van die Huis van Gebed-gemeente, uitgespreek. Die OCJF sluit sy jaar se aktiwiteite vanaand af met ’n New Year’s Bash in samewerking met die polisie. Dit vind plaas op die oop stuk grond op Polisiehoogte neffens die Bongolethu Thu­song Sentrum. Die verrigtinge begin reeds 18:00. Verskeie plaaslike kunstenaars soos Lizelle van Hansen, Dimitri Smith, Sweet Sound, David Bennie, Godfrey Lottering, Les Meiring en Godfrey Fortuin gaan optree. Ricky G, die gewilde Eden FM-omroeper, sal as seremoniemeester optree. Die stasiekommissaris van die Oudtshoorn SAPD, brig. Lavona Januari, en Pat Blaauw, voorsitter van die Oudtshoorn Gemeenskapspolisiëringsforum, tel onder die gassprekers.