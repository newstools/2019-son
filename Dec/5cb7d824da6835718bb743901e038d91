OUMA Catharina Philander van Uitenhage het gister – op haar 104de verjaardag – haar familie, vriende en Son se verslagspan laat skater met al haar koddige sêgoed. Ouma Catharina se kleindogter Patricia Philander het gister vir haar ’n fancy paartie gegooi. Vir haar spesiale dag was sy in ’n deftige pienk rok geklee – kompleet met ’n “Happy Birthday” sash aan. Haar welige blinkgrys hare was to a T geperm. ’n Bietjie makeup het alles perfek afgerond – alles te danke aan haar agterkleinkind Lauren Wanie. Verhuis Hoewel niks skort met ouma Catharina se mond nie (dit het gister aanhoudend geklap), is haar geheue nie meer so helder nie. Sy kon nie lekker onthou wanneer sy getroud is en wanneer sy en haar man, Pieter, verhuis het nie. Haar man is jare gelede oorlede. Volgens ouma Catharina is sy op 2 Desember 1915 op die plaas Nangkos in die Alexandra-streek gebore. Sy is die tweede oudste van drie susters en ’n broer, Willem. Volgens ouma Catharina was Willem die bangste van hulle almal. Haar ouers se name was Anne en Jakob. Ouma Catharina onthou ook nog hoe sy en haar siblings hulle pa moes be­gelei het omdat hy ná ’n operasie blind geraak het. Die ouma sê haar troudag was alte plesierig “omdat ek alte bly was ek het iemand gevind”. Dan skater sy. Toe Son ouma Catharina vra hoe oud Pieter was toe hy haar ontval het, het sy geantwoord al wat sy weet, is dat hy “oor die berge en dale” was. Willem en Rosie, die twee kinders wat uit haar en Pieter se huwelik gebore is, het ook reeds afgesterf. Ouma Catharina sê net laas maand is haar jongste suster, Koekie, in die ouderdom van 90 jaar oorlede. Toe Son wou weet wat haar resep vir so ’n lang en geseënde lewe is, het sy aanvanklik gesê: “Nee, ek gaan nie vir jou sê nie.” Later het sy verklap sy het haar ouers geëer, waardeer en gehoorsaam. “Ek voel so gelukkig vandag. Ek voel daar is nog iets wat die Here wil hê ek moet doen. “My werk hier is nog nie klaar nie. Dis hoekom ek nog uitgespaar is.” Sy is ook gelukkig omdat sy “reine”, “skone” vrinne het. Volgens haar eindig God se goedheid nooit. Toe ouma Catharina vertel haar huismense “hou die lekker kos vir hulle”, bars sy saam met die ander uit van die lag. In 2016 het sy geval en moes sy ’n heup-operasie ondergaan. Volgens Patricia het sy toe met ’n loopring oor die weg gekom. Klaarmaak Toe Son by haar wou weet watse kwale sy nog het, het sy hardop gelag en gesê: “Ek het baie kwale, maar ek wil nie nou daaroor praat nie. Ek wil nog orrait lyk.” Ouma Catharina was nog die skottelgoed – en haar eie voete. Toe Son se fotograaf nog ’n rits foto’s neem, toe sê sy: “Jong, julle moet nou klaarmaak. Ek is honger.”