DIE krans van die dood. Dis hoe daar nou na die berugte Voëlklip verwys word. Dis langs die strand by Heroldsbaai naby George geleë. Voëlklip is ’n bekende toeristebestemming, maar blykbaar ’n onheilspellende een. Woensdag het die plek ’n sewende lewe geëis nadat nóg ’n kar daar afgetuimel het. In Oktober is ’n ma en haar twee kinders oor die krans. Uitsteek Heidi Scheepers (35) en haar kinders, Cozette (6) en Hugo (2), was die slagoffers. Klein Cozette is nog nie gevind nie. Die Scheeperse se kar, ’n charcoal Volkswagen Cara­velle, is in rowwe waters gesien uitsteek nadat dit meer as 120 m getuimel het. Dis waar drie studente, MarNic Els (21), Luandro Jansen (22) en Werner Finger (20), in 2015 ook oor die krans getuimel het. Hulle het 100 m ver in ’n Toyota-bakkie geval. Els en Jansen se liggame is vier dae later gevind. Finger se oorskot is nog nie gevind nie. Woensdag het die plek weer ’n lewe geëis toe ’n 50-jarige vrou vermoedelik beheer oor haar rooi Chevrolet Spark verloor het. Die George Herald berig dat iemand die ongeluk gesien het en dit by die polisie aangemeld het. Die liggaam van die vrou, wie se identiteit nog onbekend is, is Woensdag in die see gevind. Die polisie het teen druktyd nog nie op Son se navrae gereageer nie.