NEIL Powell en sy Blitsbokke is reeds in Dubai en open hulle HSBC Wêreldsewes-seisoen Donderdag teen Kenia. Die Blitse het verlede seisoen ’n teleurstellende vierde plek in dié reeks behaal nadat hulle die vorige twee seisoene koning gekraai het. Powell het vanjaar ’n magdom talent tot sy beskikking. Die geelwortel van die Olimpiese Spele in Tokio, Japan, ná afloop van die normale sewes-seisoen speel waarskynlik ’n groot rol in al die spelers se beskikbaarheid. Gunsteling Selfs Cheslin Kolbe het onlangs te kenne gegee hy wil graag die Spele in Julie volgende jaar bywoon. Suid-Afrika het in 2016 ’n teleurstellende bronsmedalje behaal. Die Blitse is as gunsteling beskou om die goue medalje te verower. Rosko Specman was in die span wat in 2016 na Rio de Janeiro gereis het. “Ja, ons wil almal in Tokio wees (vir die Olimpiese Spele) en goed doen daar, maar dis nog te ver om nou daaroor te worry. “Ons hou almal baie van die Dubai- en Kaapstad-toernooi en ons wil ons uitleef in daai twee toernooie. “Ons wil nou net hê dat die Dubai-been van die reeks moet afskop, want dan weet ons die pre-season is uiteindelik verby.” Specman het vanjaar vir die Bulle in die Superrugby-reeks gespeel, maar is verheug om terug by die Blitse te wees. “Ek het by die Bulle in 15’s ’n ander rol om te vertolk as hier. Hier is ek ’n spelskepper en kan lekker planne maak. “Ek is heeltyd betrokke by die spel en dit pas my soos ’n handskoen,” vertel die 30-jarige Specman. Powell kan ook staatmaak op die dienste van Sea­belo Senatla, Ruhan Nel en Dylan Sage. Hulle almal is vir Dubai en Kaapstad beskikbaar. Die Blitse speel Donderdag 17:54 (Suid-Afrikaanse tyd) hulle eerste wedstryd teen Kenia. Op dag twee pak hulle Spanje en Engeland. Die toernooi eindig Saterdag.