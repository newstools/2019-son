DAVE Richardson, voormalige paaltjiewagter van die Proteas, is skynbaar in die binnebaan om as Krieket Suid-Afrika (KSA) se nuwe tydelike uitvoerende hoof (CEO) oor te neem. Dit kom nadat Thabang Moroe Vrydag deur KSA geskors is, hoewel hy nog sy maandelike salaris van die organisasie sal ontvang. Moroe word deur KSA van wangedrag aangekla. Chris Nenzani, president van KSA, sal volgens ESPNCricinfo.com nou die proses begin waarin daar na ‘n tydelike opvolger vir Moroe gesoek sal word, met ‘n volledige ondersoek na Moroe se beweerde misdrywe, sowel as 'n onafhanklike forensiese oudit wat van stapel gestuur word. Richardson was tot onlangs nog die CEO van die Internasionale Krieketraad (IKR) en stel na bewering belang in die KSA-pos. Haroon Lorgat, wat in 2018 as CEO van die beleerde krieketraad bedank het, word ook as ’n kandidaat beskou om by Moroe oor te vat. Moroe se skorsing volg kort nadat die omstrede CEO en KSA-raad onder druk geplaas was deur borge. Verskeie lede op die raad, tesame met Moroe, is ook gevra om te bedank. Die groot faktor in die warboel rondom KSA se bestuur was die feit dat vyf joernaliste se akkreditasie om wedstryde by te woon gekanselleer is. Geen rede is aan die joernaliste verskaf nie, maar Moroe het toe in ‘n radio onderhoud met 702 en Cape Talk gesê KSA het besluit om die vyf bekende krieketskrywers se akkreditasies te kanselleer omdat hulle te krities en negatief oor KSA skryf. KSA het Vrydag ook drie werkers geskors. Hulle is die finansiele bestuurder Ziyanda Nkuta, procurement manager Lundi Maja en administrateur, Dalene Nolan.