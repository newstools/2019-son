DIÉ sloppy Jan is eintlik maar ’n sloppy joe, maar net op die braaivleisvuur. Begin met ’n basiese geurige bolog­nese-sous op ’n broodrolletjie en rond hom af met gerasperde kaas. Die oorspronklike resep is ’n paar jaar gelede op die JanBraai Facebook-blad aan my gestuur. Hoe ek ook al probeer het, kon ek nie die naam kry van die persoon wat dit aangestuur het nie. So, as dit jy was, dankie van my kant af, en o0k namens die Suid-Afrikaanse braaipubliek. Die resep lewer ag broodjies. Bestanddele: 25 mF olyfolie 1 ui 2 knoffelhuisies, gekneus en opgekap 1 groen soetrissie, ontpit en opgekap 1 kg beesmaalvleis 1 t. sout ½ t. swartpeper minder as 1 t. rooipeper (opsioneel) 1 t. mosterdpoeier 25 mF suiker (wit of bruin) 25 mF paprika 25 mF worcestershiresous 1 pakkie (50 g) tamatiepasta 1 blikkie gekapte tamaties 1 koppie beesvleisaftreksel 8 sagte hamburger-rolletjies (om mee op te dien) botter (om mee op te dien) 300 g cheddarkaas, gerasper (om mee op te dien) of 1 houertjie suurroom (om mee op te dien) Metode: 1. Verhit die olie in jou potjie op die vuur en braai die ui tot sag en gaar. Gooi die knoffel en soetrissie by en hou aan braai totdat die twee lyk soos jy dink hulle moet lyk. 2. Voeg die beesmaalvleis, sout en peper by en braai totdat die maalvleis gaar en bruin is. Gebruik jou hout­lepel om klonte vleis fyn te druk. 3. Nou gooi jy die rooipeper, mosterdpoeier, suiker, paprika, worcestershiresous en tamatiepasta by. Roer die spulletjie saam en laat die speserye skouers skuur vir ’n minuut of twee. 4. Hierna gooi jy die tamaties en die beesvleisaftreksel by. Meng alles deeglik, sit die deksel op die potjie en laat prut vir 30 minute. 5. Ná 30 minute haal jy die deksel af en laat die potjie oop prut vir nog 30 minute. Nadat die potjie altesame 1 uur lank geprut het, kan jy opskep sodra jy tevrede is dat die sous dik genoeg is. Die potjie kan ure lank rustig prut – hy sal net beter raak. Loer net af en toe of hy nog genoeg vloeistof in het en gooi ’n bietjie water, wyn of bier by en roer dit in – die klassieke loer-in-roer-in-metode. 6. Om op te dien, sny die hamburger-rolletjies middeldeur, botter hulle en rooster die gebotterde binnekante oor die kole. Skep nou maalvleis in elke rolletjie en rond hom af met gerasperde kaas of suurroom bo-op. En. .. Net ’n notatjie oor die rooipeper: Jy kan dit maklik vervang met brandrissiepoeier. Of jy rooipeper of gewone brandrissiepoeier gebruik, 5 mF is al klaar aan die sterk kant van die spektrum vir dié resep en vir sensitiewe palette. As niemand vol fiemies is nie, gooi ’n hele teelepel by, maar mik eerder na ’n halwe teelepel as van jou gaste nie van brandkos hou nie. Tegnies het jy net “ ’n knypie rooipeper” nodig, maar “ ’n knypie” is so ’n treurige maateenheid dat ek nie lus was om dit onder die bestanddele te lys nie. As jy nie van brandkos hou nie of die ete vir kinders wil voorsit, los die rooipeper of brandrissiepoeier uit.