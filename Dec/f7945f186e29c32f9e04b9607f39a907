DIE Australiese krieketspan se bobaas-draaibouler Nathan Lyon kan nie wag vir nog ’n kans om in die Perth Stadium te boul nie. Australië pak van vandag sy buurman Nieu-Seeland in ’n dag-aand-toets. Dit is die eerste van drie toetse tussen dié Australasiese buurlande, en daar word met groot opwinding daarna uitgesien. Sege Lyon, wat in sy Australiese toetsloopbaan al 370 paaltjies gevat het, het goeie herinneringe aan die laaste keer toe hy in Perth die rooi bal afgestuur het. Dit was toe hy laas jaar teen Indië boulsyfers van 5/67 en 3/39 opgelewer het om die Aussies tot ’n sege met 146 lopies te boul. Ek hou daarvan om hier in Wes-Australië te boul, het Lyon in ’n onderhoud met The UnplayablePodcast gesê. “Jy kry altyd goeie wip en kan die briesie wat waai tot jou voordeel gebruik. Ek sien uit daarna om weer te boul. “Ek het laas jaar baie geniet, so paar balle laat draai en kanse vir paaltjies geskep.” Lyon meen die reeks teen Nieu-Seeland gaan ’n opwindende een wees, want hulle bring nuwe uitdagings na die tafel vir die Aussies. Hy het ook met groot respek van die Kiwi’s se eie bobaas-draaibouler Mitchell Santner gepraat. Hy en Santner verkies om die bal met hulle vingers te draai, terwyl ander draaiboulers ’n gewrig-aksie gebruik. “Mitch het vir hom ’n goeie loopbaan gebou onder baie moeilike omstandighede. “Dis uiters moeilik om ’n finger spinner in Australië of Nieu-Seeland te wees en sukses te behaal. “Hy is ’n veelsydige krieketspeler wat goed veldwerk kan doen en sy kolfwerk verbeter keer op keer. “Hy is beslis iemand wat ons sal moet respekteer. “Hy doen ’n goeie job vir Nieu-Seeland en ek hoop ons kan hom hanteer.”