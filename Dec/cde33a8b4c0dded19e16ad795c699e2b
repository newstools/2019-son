JULLE, dis weer tyd vir die jaarlikse Worcester Sunsplash Jazz & Comedy Festival. Die fees vind vanaf môre tot 16 Desember plaas by die Nekkies Vakansieoord en Golden Valley Casino. Van die grootste name in die vermaaklikheidsbedryf gaan op die Sunsplash-verhoog verskyn. En as jy ’n groot sewesrugby fan is, hoef jy nie te worry nie: Daar sal big screens wees waarop die Cape Town 7s-aksie gewys sal word. Vandag en môre sal daar jam sessions by die casino gehou word. Die musikante wat Saterdag sal optree, is die Winston Siljeur Project, Sons of Selassie, Vuvu Khumalo (geback deur Public Opinion), Soul Reflection asook die veteraan entertainer Alistair Izobell. Die gewilde DJ Uncle Cal doen sy ding van 23:00 tot 01:00 op die decks. Die musikante wat Sondag sal optree, is Jodi Fredericks, Air­borne, Public Opinion, die diva Salome en die paartie band Dr Victor & The Rasta Rebels. Grapjas DJ Rory sal jou van 23:00 tot 01:00 laat dans. Maandag skop 11:00 af saam met die Paarlse songbird Loren Erasmus. Daarna is dit Early B, Jeodhouse en Don Vino. Die grapjas Emo Adams gaan jou laat skaterlag. Die ander komediante is Worcester se eie Shimmy Isaacs, Quinton Manuels en Soli Philander.