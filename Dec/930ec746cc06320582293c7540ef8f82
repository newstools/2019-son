COPS in die Baai het dié week weer ’n waarskuwing gerig aan diegene wat vals sake by die polisie aanhangig maak. Kol. Priscilla Naidu, ’n polisiewoordvoerder, sê diegene wat vals sake aanhangig maak, kan gestraf word. Sy sê die polisie sal dié misdryf nie duld nie. Speurders Hierdie waarskuwing is uitgereik nadat twee mans in twee afsonderlike voorvalle in April en November vanjaar motorkaping-sake gemaak het. Die sake wat geopen is, is ernstige aantygings en word ondersoek deur ’n span gespesialiseerde speurders. Naidu sê in die eerste voorval het ’n 53-jarige man van KwaZakhele op 19 April vanjaar ’n kapingsaak gemaak. Hy het beweer hy is van sy rooi Toyota Corolla beroof by die verkeersligte op die hoek van die Ou Uitenhage-pad en die afdraai na Chatty­. Die man beweer twee mans het uit die bosse gekom en ’n wapen op hom gerig. Volgens hom is hy uit die voertuig gedwing. Dis toe dat hy die voorval by die polisie aangemeld het. Nader ondersoekwerk het aan die lig gebring die man het leuens vertel en die voertuig is nie gehijack nie. Volgens Naidu het die man glo ’n leuen vertel weens persoonlike omstandighede. Sy sê die polisie het vasgestel sy weergawe stem nie ooreen met die plek waar die voertuig opgespoor is nie. In Augustus het die polisie se voertuigondersoek-eenheid ’n dossier aangelê wat verband hou met die aflê van ’n vals verklaring. Sy sê die man is in November skuldig bevind en beboet met R2 000 of tronkstraf van 100 dae. In nog ’n voorval is ’n 28-jarige man van Motherwell aangekla ingevolge die verontagsaming van artikel 9 van die Wet op Vrederegters en Kommissarisse van Ede. Volgens Naidu het die man beweer sy Volkswagen Polo Vivo is op 3 November vanjaar omstreeks 07:00 in Motherwell gekaap. Naidu sê later is vasgestel die man was betrokke in ’n ongeluk met ’n bus en dat die Polo ’n maatskappy-motor is. Hy is op 21 November aangekla en het dieselfde dag nog in die Motherwell-landdroshof verskyn. Die saak is tot 13 Desember vir vonnisoplegging uitgestel. Naidu sê sowat twee weke gelede het ’n persoon van New Brighton ook beweer hy is gehijack. Volgens haar het hy beweer dit het ’n uur tevore in KwaZakhele gebeur. Later is vasgestel die kar was die laaste vyf uur op presies dieselfde spot geparkeer. Volgens Naidu het die man later met die hele sak patats vorendag gekom. Hy het gebieg hy was gesuip en het in die Opel Corsa geslaap. Terwyl hy getiep het, is die kar gestrip met hom nog in die motor. Mannekrag Hy wou die voorval aanmeld vir ’n versekeringseis, maar het egter sy mind gechange voordat hy ’n amptelike verklaring gemaak het. Die polisie waarsku die publiek dié sake verg intensiewe ondersoekwerk, wat beteken dat lang ure, mannekrag en ander hulpbronne ingespan word. Volgens die polisie kon hierdie hulpbronne in ander, ernstige sake aangewend word. Genl.maj. Thembisile Patekile, Mountweg-polisie se gebiedsbevelvoerder, sê die polisie sal nie huiwer om diegene in hegtenis te neem wat vals sake aanhangig maak nie.