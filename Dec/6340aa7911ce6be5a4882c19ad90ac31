DRIE mense is dood in verskillende ongelukke op Oos-Kaapse paaie. Al drie die ongelukke het Maandagoggend gebeur. In ’n verklaring sê die provinsiale verkeersdepartement die eerste ongeluk het kort ná middernag op die N2 tussen Makhanda (Grahamstad) en die Baai gebeur. Die bestuurder van die voertuig met vier insittendes het beheer oor die voertuig verloor. Die kar het toe die pad verlaat, deur ’n heining gegaan en toe gerol. ’n Vrou is in die ongeluk uit die kar geslinger. Sy is op die toneel dood verklaar. Die beseerdes is na ’n hospitaal geneem. Hulle toestande wissel van stabiel tot ernstig. Die departement sê nog twee noodlottige ongelukke het op die R61 in die Oos-Kaap gebeur. Een passasier is dood toe ’n taxi tussen Beaufort-Wes en Aberdeen gerol het. Ag passasiers is in dié voorval beseer. Behandeling Nog ’n persoon is dood toe die bestuurder van ’n SUV met vyf insittendes tussen Cofimvaba en Ngcobo beheer oor die voertuig verloor het. Die kar het toe gerol. Die ander vier passasiers is na ’n nabygeleë hospitaal geneem vir behandeling. Die polisie ondersoek drie sake van strafbare manslag.