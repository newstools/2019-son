METRORAIL is bereid om R100 000 te gee vir mense wat inligting verskaf oor die berugte treinbrandstigters. Maar dié bedrag het mense omtrent laat rooi sien. Hulle glo die geld kan liewer vir beter sekerheidsmaatreëls gebruik word. Die beloning is uitgereik nadat nuwe footage van twee verdagtes beskikbaar gestel is. In die video’s kan ’n mens duidelik sien hoe twee ouens 02:32 na ’n leë trein toe loop. Die een is geklee in ’n rooi-swart-en-wit hoodie en cream broek. Sy mater dra ’n donkerblou top en kakiebroek. Hulle het bottels met vloeistof in hulle hande. Die twee verdwyn dan in die trein in. Daarna sien ’n mens hoe hulle vinnig uit die trein gehardloop kom. Richard Walker, Metrorail se streekbestuurder, sê: “Broodwinners wat hard werk, moet nou ekstra geld op vervoer uitgee, pleks van op hulle geliefdes.” Die nasionale minister van vervoer, Fikile Mbalula, het ook sy vyf sent in die bord gegooi. Hy het verduidelik dat één voorval reeds oor die R61 miljoen kos. Intussen waarsku Albert Fritz, Wes-Kaapse minister van gemeenskapsveiligheid, mense wat treine beskadig, kan tot 20 jaar in die mang gaan sit. Fritz sê: “Ek ondersteun die Wet op die Beskerming van Kritieke Infrastruktuur, wat op 20 November deur die presidensie in die wet­gewer goedgekeur is. “Hierdie wet maak voorsiening vir optrede teen mense wat kritieke infrastruktuur soos treine en busse vernietig.”