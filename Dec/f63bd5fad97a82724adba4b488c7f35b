Die geregtelike
inspektoraat vir korrektiewe dienste (GIKD) is bekommerd oor die toename in die
getal onnatuurlike sterftes in tronke. Volgens onlangse
statistieke het die getal van 52 in 2017 gestyg na 82 in 2018. Vanjaar is al
103 voorvalle aangemeld. Emmerentia
Cupido, woordvoerder van die GIKD, het van die syfers ontleed. “As ons kyk na
die laaste ses maande, sien ons 64 onnatuurlike sterftes. Van die statistieke
wys die meerderheid hiervan is weens selfmoord.” Ander voorvalle
sluit in waar ’n beampte die dood van ’n gevangene veroorsaak het, of waar een
gevangene ’n ander om die lewe gebring het. Cupido sê die
swak infrastruktuur is ’n bydraende faktor. “Oorbevolking is definitief ’n
probleem in Suid-Afrikaanse tronke. Dit lei tot verskeie ander probleme in die
fasiliteite.” – OFM News