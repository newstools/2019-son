WORCESTER. – ’n Ouma hier is opgestres oor haar kleindogter die medikasie wat haar aan die lewe hou, steel en dít waarskynlik vir tik. ’n Buurvrou wat bedags na dié ouma, Bettie (’n skuilnaam), omsien, het al ’n paar weke gelede opgemerk die ouma se pille word ál minder. Volgens die buurvrou woon die ouma en die kleinkind alleen. Die buurvrou is die een wat nog elke dag ná Bettie se man se dood sorg dat sy goed versorg word. Die buurvrou sê die meisiekind (17) het die skool gelos en gesê sy gaan vir haar werk soek. “Sy lê nog elke dag van haar lewe leeg en kom saans dik getik terug en werk op arme ouma Bettie se senuwees,” moan die buurvrou teenoor Son op Sondag. Volgens haar het sy ook agter­gekom ouma Bettie se pille raak baie minder. “Ouma kry mos elke maand haar dosis medikasie, maar sy kom dan nou net twee weke daarmee uit.” Volgens haar vermoed sy en Ouma die kind verkoop die pille – sekerlik vir tikgeld. Volgens die buurvrou is die soort pille wat vir Bettie voorgeskryf word, glo ’n sterk pil. Nou is ouma elke dag van haar lewe so gestres en wil die kind uit haar huis hê. Bettie sê die kind se kop haak vreeslik uit wanneer sy haar vra hoekom die pille verdwyn. “Sy slaan my nie of raas ook nie op my nie, maar ek is baie bevrees dat daardie dag nog gaan aanbreek,” sê ouma Bettie bekommerd. Volgens die buurvrou het sy nou aanbeveel dat Bettie die huisie verkoop en by haar intrek, net sodat sy in vrede kan leef. Cedric Lombaard, ’n gemeenskapswerker, sê dat drugs, veral in die bruin gemeenskap, ’n groot probleem inhou. Lombaard sê dat kinders wat op laerskool is deesdae ook by drugs betrokke raak. “Hulle word in die meeste gevalle gestuur om die vuil werk vir druglords te doen,” sê Lombaard. Onlangs is ’n laitie en twee vroue ook deur die cops vasgetrek vir die besit van tik. Volgens hom moet meer mense, die kerk en organisasies betrokke raak om dié euwel aan te pak. In Robertson maai tik vanuit die grote, bose Kaap ook onder die jong mense. Volgens kapt. Marchel Klaasten, ’n polisiewoordvoerder, is dit in die meeste gevalle buitelanders wat die druglords is en wat die dwelms in die dorp in smokkel. Volgens Klaasten word jong kinders getarget om die tik en ander dwelms te versprei. Klaasten sê die afgelope maand is vier drug cases teen buitelanders geopen. Hulle is vir die handel in tik en Mandrax-tablette in hegtenis geneem. Volgens Klaasten is die totale straatmarkwaarde van die dwelms in dié sake R45 000. Klaasten sê die dwelms word veral in die bruin gemeenskap van die dorp versprei en veral deur jong kinders verkoop. Kinders so jonk soos 13 jaar is ook al met tik betrap en in hegtenis geneem.