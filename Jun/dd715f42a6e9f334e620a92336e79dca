DIE Engelse krieketspan hoop hulle mokerman-aanvangskolwer Jason Roy sal reg wees om in hulle laaste drie Wêreldbeker-groepwedstryde te speel. Dit kom nadat die Three Lions, gasheer vir die toernooi, bevestig het Roy sal nie vandag teen Afganistan of Vrydag teen Sri Lanka speel nie. Roy het sy dyspier beseer in laas week se oorwinning oor die Wes-Indiese Eilande. Dit was Engeland se derde sege in dié jaar se toernooi. Die Engelse moet nog wedstryde teen Australië (25 Junie), Indië (30 Junie) en Nieu-Seeland (3 Julie) speel. Die afrigter, Trevor Bayliss, se span is goed op koers om die halfeindronde te haal en behoort vandag ook sonder moeite te wen met James Vince as aanvangskolwer. Eoin Morgan, kaptein van Engeland, glo Roy sal gou herstel om weer die opposisie se boulers te terroriseer. “Ek glo Jason gaan weer in die toernooi speel. Hy sal in die volgende week deurgaans gemonitor word. “Hy is uit vir die volgende twee wedstryde en ons sal dus kan sien hoe sy herstel vorder,” sê Morgan. Volgens Morgan is die mikpunt om Roy al teen Australië te kies. Maar as hy dan nog nie reg is nie, sal hulle hom tot die volgende wedstryd kans gee. Morgan sit self met ’n besering aan sy rug, maar hy is vol vertroue dat hy vandag kan speel. As hy nie veld kan vat nie, sal Jos Buttler die instaan-kaptein wees.