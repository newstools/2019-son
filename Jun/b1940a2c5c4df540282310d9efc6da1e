FAIRVIEW Rovers moes Saterdag hard veg om verby Blackpool te kom in die Northern Areas Football Association (Nafa) se Premierliga. Rovers het Pool met 2-0 geklop. Bradley Meyer en Jose Plaatjies was die sterre vir hulle span. Rovers se breier, Brandon Prins, sê die ervaring van sy spelers het die groot verskil gemaak tussen die spanne. Prins sê: “Ons weet Pool is ’n baie fikse span, daarom het dit ons lank gevat om Pool af te takel en die doele aan te teken. “Ons het geweet as ons een doel kry, kan daar nóg wees. “Die tweede doel het kort ná die eerste gekom. Dit kon drie gewees het as ons nie ’n penalty mis geskop het nie.” Rovers is nou tweede, net een punt agter Sibanye, en Blackpool is derde. Prins is heel tevrede daarmee om so kort op Sibanye se hakke te bly, al het sy span een wedstryd meer gespeel. Prins sê: “Kyk, ons wil graag die titel verower – dís ons doelwit vir die seisoen. “So, ek is bly met ons huidige posisie. Ons moet net bly fokus. “Om dít te doen, moet ons hard werk. Dit sal die verskil maak in die liga.” PREMIERLIGA-UITSLAE SATERDAG: Ramblers 5, Wolves 1; Hotspurs 1, Sibanye 2; Fairview Rovers 2, Blackpool 0; Shamrocks 1, Lads 3; Stardrift 0, Park United 3; Helenvale 3, West Lake 1.