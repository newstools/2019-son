INWONERS van Manenberg het die strate ingevaar oor die toenemende bendegeweld in die buurt. Verskeie mense is die laaste tyd in die voortslepende bendegeweld in die gebied vermoor. Gatvol inwoners het die naweek elke aand deur die strate en na hot spots gemarch. Kader Jacobs, die voorsitter van die polisiëringsforum in Manenberg, sê: “Dinge is besig om handuit te ruk. Ons het die afgelope drie dae optogte in die gemeenskap oor die skietery gehad. “Sedert Donderdag is sewe mense in Manenberg alleen vermoor. Die gangsters was nie eens bang om ons te dreig nie. “In die meeste gevalle is die skietery oor dwelm-turf en daar is ook onmin tussen die Fancy Boys en die Americans. “Daar moet drasties opgetree word voor ’n volskaalse oorlog tussen die bendes uitbreek.” Die Wes-Kaapse minister van gemeenskapsveiligheid, Albert Fritz, beplan ’n dringende vergadering met die nasionale minister van polisie, Bheki Cele, om die bendegeweld in die Wes-Kaap te bespreek. Fritz sê: “Die toenemende geweld is ’n groot bekommernis vir my departement. “Daar moet meer polisielede ontplooi word in gemeenskappe waar bende­geweld plaasvind. “Die gemeenskap se veiligheid is ’n prioriteit vir ons en daarom het ons verskeie ontwikkelingsprogramme in plek.” Volgens Fritz is 1 875 mense die afgelope ses maande in die Wes-Kaap vermoor. Hy sê dit beteken baie Wes-Kaapse inwoners bly in ’n war zone. Doodgeskiet Die bloed het die afgelope week behoorlik op die Kaapse Vlakte gevloei. Meer as 30 mense is in bendegeteisterde plekke soos Delft, Blikkiesdorp, Athlone, Hanover Park, Mitchells Plain, Factreton en Manenberg doodgeskiet. In Tafelsig is twee mans Vrydagaand doodgeskiet en nog een ernstig gewond. In Factreton is drie mense Saterdagoggend doodgeskiet.