FAF du Plessis probeer moedig walgooi teen die stortvloed kritiek wat tans op Suid-Afrika se krieketspan reën. Die Proteas se kaptein moet ná nóg ’n nederlaag in die Wêreldbeker-toernooi in Engeland sy spelers se gesukkel verdedig. Nieu-Seeland het die Proteas Woensdag op Edgbaston in Birmingham met vier paaltjies geklop. Ná vier nederlae in ses wedstryde is dit nou Suid-Afrika se swakste vertoning ooit in ’n Wêreldbeker-toernooi. Nie net word Du Plessis en sy spelers deur oudspelers en veral deur die ondersteuners gelooi nie, maar die afrigtingspan en Krieket Suid-Afrika loop ook deur. Die sleutel-aspekte in die Proteas se swak vertoning wat deur sommige oudspelers uitgewys word, is die gebrek aan selfvertroue by die kolwers, swak veldwerk en die boulers se onvermoë om in die eindboulbeurte hulle stempel af te druk. Du Plessis moet namens almal daarvoor pa staan dat die Proteas nie in die halfeindronde sal speel nie, maar sê hy wil nie vingers wys nie. Hy meen ál die betrokkenes het hulle allerbeste ge­lewer en vanjaar se Proteas is eenvoudig net nie goed genoeg om met die wêreld se beste spanne saam te praat nie. In die sosiale media het van die ondersteuners egter mal gegaan en van die Proteas erg aangeval en selfs gevloek. Suid-Afrika se sielkundige ingesteldheid is reeds vroeg in die toernooi bevraagteken toe Du Plessis vertel het: “Dit sal nie die einde van die wêreld” wees as die Proteas nie die beker wen nie. “Ek weet Suid-Afrika se mense is seker nou ’n bietjie kwaad en het goeie rede daarvoor,” het hy ná Woensdag se nederlaag gesê. “Op die oomblik is ons egter nie so goed soos die ander spanne nie. “Ons het egter alles in die stryd gewerp. “Ja, ons moes meer lopies aangeteken het, maar in die veld het ons nooit ophou probeer nie.” Du Plessis het die Kiwi’s se kaptein, Kane Wil­liamson, vir sy deurslaggewende kolfbeurt geloof en dit as die verskil tussen wen en verloor uitgewys. “Ons kolwers kon nog nie wenbeurte speel nie. Ons is minder er­vare in ons top-ses. “As jy bloot na statistieke kyk, vergelyk ons topses-kolwers nie goed met die bestes nie.”