CORNAL Hendricks is weer pure Springbok. Nadat ’n hartkwaal in 2015 by hom gediagnoseer is, het almal gedink dit sal die einde van sy loopbaan wees. Die Bulls het dié 31-jarige vleuel vanjaar ’n kans gegee en die spoedvraat het nie teleurgestel nie. Saterdag het hy twee skitterdrieë in die kwarteindstryd teen die Hurricanes in Wellington gedruk. Dié oudleerder van die Hoër­skool Bergrivier speel al die hele seisoen voortreflike rugby. Hy is vinnig besig om sy beste peil te bereik. Pote Human, coach van die Bulls, glo Hendricks speel tans so goed dat hy weer in aanmerking vir die Bokke kan kom. Benewens Aphiwe Dyantyi en S’bu Nkosi wat die twee voorkeur-vleuels is, is daar spelers soos Makazole Mapimpi, Cheslin Kolbe en Dillyn Leyds wat Rassie Erasmus, die Bok-breier, kan kies. Met 12 toetse spog Hendricks met die meeste ervaring. Daar is baie wat van nou tot die World Cup kan gebeur. Hendricks is nou in ’n posisie waar hy opnuut as ’n opsie oorweeg kan word.