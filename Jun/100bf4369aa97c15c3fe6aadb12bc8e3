ANDILE Phehlukwayo is tans Suid-Afrika se bestendigste krieketspeler in dié jaar se World Cup in Engeland en Wallis. Dié 23-jarige se boulsyfers van 1/44 (8) teen Engeland is opgevolg met 2/52 (10) teen Bangladesj voordat hy op die Rose Bowl van Indië se kaptein, Virat Kohli, ontslae geraak het met syfers van 1/40 in 8,3 boulbeurte. Sy 2/18 teen Afganistan het ook bygedra tot die Suid-Afrikaners se eerste sege van die toernooi. Die aanvanklike plan, berig Sport24, was vir die veelsydige Phehlukwayo om meer van ’n rol met die kolf te speel. Dít was Ottis Gibson (afrigter) en die kaptein, Faf du Plessis, se plan A vir die toernooi. Die Durbaniet sou hoofsaaklik as een van die boulers gebruik word wat 10 boulbeurte saam met die part-timers JP Duminy en Aiden Markram sou deel. Met Dale Steyn egter huis toe en Lungi Ngidi nog onbeskikbaar, het Phehlukwayo sy hand opgesteek. “Ek en Ottis het hard daaraan gewerk om die dek ’n bietjie harder te tref en voller lengtes te boul. “Dit werk tans mooi uit,” vertel Phehlukwayo. “Toe ek jonger was, kon ek vinniger boul, maar ek moes aanpas deur verstellings te maak. “As jy nie meer spoed het nie, moet jy ’n ander manier ontwikkel om kolwers uit te kry.” Phehlukwayo wil egter nie net vir sy boulwerk naam maak by die skouspel nie. Tot dusver het hy tellings van 24, 8, 34 en 17* bygedra. “Ek voel ek is nie te ver weg van ’n groot telling nie,” sê Phehlukwayo. “Ek slaan die bal goed en beweeg goed in die nette. Ek is ook tevrede met hoe my voorbereiding verloop.”