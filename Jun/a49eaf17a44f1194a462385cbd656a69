DIT is net sy derde meerdaagse graafskapseisoen, maar Simon Harmer word reeds deur van die klub se ou hande as die beste draaier in Essex se trotse krieketgeskiedenis beskou. Harmer het 12 paaltjies geneem toe Essex Maandag op Chelms­ford vir Hamp­shire met ’n beurt en ag lopies afgeransel het. Die staatmaker van die Warriors het net 61 lopies afgestaan deur 5/23 en 7/38 in te oes. Harmer spog reeds met verreweg die meeste paaltjies in die huidige graafskapseisoen. Die voormalige wegbreker van die Proteas het al 42 paaltjies platgetrek. “Daar was draai en wip met die nuwe bal. Die kolwers moes meer geduldig gewees het om my boulwerk aan te val,” sê Harmer. “Kolfwerk sou later makliker geraak het, want die blad sou sy lewe begin verloor het.” Onder Harmer se slagoffers was die Indiese toetsspeler Ajinkya Rahane en die voormalige Protea Rilee Rossouw. Adrian Birrell, ook ’n Oos-Kapenaar en voormalige Protea-hulpafrigter, is Hampshire se afrigter. Hy was vol lof vir Harmer se boulwerk. “Hy het baie goed geboul al was daar nie geweldige draai vir hom in die blad nie.” Harmer is reeds in die vierde boulbeurt ingespan om met sy verwoesting te begin. Hy het met goeie energie geboul en sy aflewerings effektief afgewissel.