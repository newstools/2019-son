DIE Stormers se kanse om die uitspeelrondes van die Superrugby-reeks te haal, hang aan ’n dun draadjie. Al het die Kapenaars Saterdag die sukkelende Sunwolves op Nuweland geklop, het hulle nie ’n broodnodige bonuspunt uit die sege verdien nie. Robbie Fleck (afrigter) se span het daarin geslaag om die swakste span in die reeks met 31-18 te klop nadat hy rustyd met 14-6 voor was. Die tuisspan het vier drieë gedruk – deur die haker, Bongi Mbonambi, die vleuel Craig Barry en twee van die agsteman, Jaco Coetzee. Steven Kitshoff (kaptein) se manne het egter nie gekeer dat die Sunwolves se kragtige heelagter, Semisi Masirewa, twee skitterdrieë druk nie. Met al die Suid-Afrikaanse franchises wat nog vir die uitkloprondes in aanmerking is, kan die gebrek aan ’n ekstra bonuspunt die Kapenaars nog duur te staan kom. Daar was tye in die game toe die Stormers kanse gehad het om kantlyn toe te skop om vir ’n drie te gaan, wat die bonuspunt aan hulle kon besorg het. Maar vir een of ander onverklaarbare rede het hulle besluit om eerder pale toe te skop. Fleck het agterna verduidelik hulle wou twee oorwinnings uit hulle laaste twee games hê sodat hulle op 38 log-punte kon eindig en ten minste ’n kans staan om vir die uitkloprondes te kwalifiseer. Fout Hy het gesê: “Ja, dit was teleurstellend om ’n drie teen die einde te lek en nie ’n bonuspunt te kry nie. Ons het hard gewerk om met vier drieë voor te loop. “Ons het ’n fout by die afskop begaan, wat hulle (die Sunwolves) ’n kans gegee het om nog ’n drie te druk. Vir ons het dit alles eerste daaroor gegaan om net die game te wen.” Kitshoff het ook erken dit was teleurstellend om nie die bonuspunt te kry nie. Die loskopstut wil nou graag dié momentum Saterdag voor hulle tuisskare op Nuweland teen die Sharks voortsit. Die goeie nuus is dat spelers soos Scarra Ntubeni, Seabelo Senatla, Damian de Allende, JD Schickerling en Pieter-Steph du Toit almal terug kan wees vir die game teen die Sharks.