DIE Hurricanes sal diep moet delf as hulle enige kans wil staan om die Cru­saders Saterdag in die halfeindstryd van die Superrugby-kompetisie te troef. Laas jaar is die span van Wellington met 12-30 in die semifinaal deur die Crusaders in Christchurch uitgeboender. John Plumtree, afrigter van die ’Canes, gaan alles in die stryd werp sodat sy span se vernedering van laas seisoen nie herhaal word nie. Plumtree glo hulle sal alles Saterdag moet regkry. Hy sê aan stuff.co.nz: “Ons was al ’n paar keer vanjaar daar en het met niks teruggekom nie. Ons sal regtig diep moet delf en onsself ’n realistiese kans gee om die game te wen. “Ek dink hulle het in 27 games nog nie daar (in Christchurch) verloor nie. Dit is ongelooflik. Hulle het ook lank laas ’n final daar verloor. “Dit gaan ’n massiewe uitdaging wees, maar ons sien uit daarna. Die druk sal meer op hulle wees.” Plumtree is bewus daarvan dat sy span se verdediging nie goed genoeg teen die Bulls was nie. “Ons was orrait op verdediging, maar ons sal baie beter moet wees.”