LEDE van die Khoi- en San-gemeenskap en ander inwoners het Saterdag ’n 35 km-staptog afgelê toe hulle sewe keer rondom twee bendegeteisterde areas – Uitbreiding 31 en Uitbreiding 32 in die Baaise Northerns – ge­stap het. Dit volg nadat Christian Martin, maatskaplike aktivis, en van sy Khoi- en San-broers onlangs sewe­ nagte op ’n heuwel by die reservoir in Uitbr. 31 geslaap het. Hulle wou daarmee demonstreer wanneer mense aanhoudend gerieflik slaap, vergeet hulle van die ongerief waarin mense moet slaap wat in die bendegeteisterde areas woon. Volgens Martin het sowat 230 mense aan Saterdag se march deelgeneem. Hy het gesê vir sommige inwoners was die march ’n wonderlike ervaring omdat hulle vir die eerste keer sonder vrees in ander areas kon loop. Die meeste inwoners is gewoonlik te bang om in dié areas te loop. Volgens hom het die march 14:40 begin en aangegaan tot 19:40. Martin het gesê tydens die march was daar geen misdaadvoorvalle nie. Volgens hom was die polisie wel ook daar om orde te handhaaf. Die groep het by die kruising in Ext. 32 bymekaargekom, tientalle wit kruise op ’n hoop gestapel en dit uitgebrand. Martin het verduidelik die kruise simboliseer elke persoon wat ’n slagoffer is van geweldsmisdaad. Die uitbrand van die kruise simboliseer dat die gemeenskap nou geen verdere sterftes as gevolg van geweldsmisdade soek nie. Ná afloop van die march het Martin en sy Khoi- en San-broers die moed bymekaargeskraap en die nag by die crossing in Uitbr. 32 deurgebring. Volgens hom was die gemeenskap van die onmiddellike omgewing verheug om die groep aktiviste daar te hê. Gister het Martin en sy gevolg nog een rondte rondom Ext. 32 gestap. Daarna het hulle “die saak” aan die gemeenskapsleiers oorhandig om mee te deal. Volgens Martin is die march op ’n smaaklike noot afgesluit toe die Khoi- en San-mense gister vir die inwoners van Uitbr. 31 en 32 ’n koedoe geslag het. Hy het gesê die koedoe is deur ene Gary van Addo geskenk.