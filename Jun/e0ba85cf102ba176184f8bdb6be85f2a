DIE verswakte krieketspan van Suid-Afrika het groot vertonings van sy senior spelers nou meer as ooit nodig. Hulle leiding sal vandag in Southampton op die Rose Bowl moet help om die Proteas se Wêreldbekeraanslag op koers te kry. Dit gaan nie maklik wees nie, want die Proteas kom ná twee nederlae met ’n verswakte boulaanval teen die gedugte Indiese span te staan. Suid-Afrika is sonder twee van sy naatboulers, Lungi Ngidi (dyspier) en Dale Steyn (skouer). Ngidi sal dalk volgende week weer kan speel, maar Steyn is gister vir die res van die toernooi deur Beuran Hendricks vervang. Die Proteas se kaptein, Faf du Plessis, en die afrigter, Ottis Gibson, maak nou nuwe boulplanne om Indië se sterk kolflys in toom te probeer hou. “Met hierdie beserings is Kagiso Rabada se rol nog groter,” het Gibson gesê. “Hy het in die eerste twee wedstryde goed geboul, maar het nie vroeg paaltjies geneem nie. Hy sal vroeg vir ons moet strike. “Die beserings is ’n terugslag, maar die spelers wat oorneem, is goed genoeg om hulle man te staan. “Dit is ’n geleentheid vir ons om beter krieket op te dis. “Ná die nederlae moet ons opstaan en beter speel, beter boul en kolf. Dis so eenvoudig soos dit,” het die afrigter verduidelik. Andile Phehlukwayo is gereed om sy deel met die bal by te dra. “Die coach het vir ons gesê om op die klein battles in die wedstryd te fokus. Ons moet probeer om vennootskappe te verbreek.” Die veelsydige JP Duminy erken teen ’n sterk kolflys wag daar ’n groot uitdaging op die verswakte boulaanval. “Virat Kohli is een van die wêreld se beste kolwers en Dhoni se ervaring is goud werd vir Indië. “Hulle het wedstrydwenners met die kolf én die bal.”