DIE Southern Kings se soektog na ’n nuwe breier het begin. Die franchise het gister in ’n verklaring bevestig Deon Davids is nie meer die breier van die span nie. Luidens die verklaring het Davids, wat nog ’n jaar op sy kontrak oorgehad het, en die eienaars van die Kings ooreengekom oor die besluit. “Ons waardeer Deon se harde werk om ’n grondslag vir die franchise te lê,” het Loyiso Dotwana, die voorsitter van die Kings, gesê. Davids het die franchise bedank vir die geleentheid om op ’n top-vlak af te rig. “Ek het ’n skrikwekkende maar terselfdertyd opwindende ervaring as hoof-afrigter van die Kings gehad, maar die tyd het aangebreek dat ek die leisels aan die volgende hoofafrigter oorhandig. “Ek wil as afrigter verder groei en sien daarna uit om dit te doen.” Davids het verder gesê die Kings verteenwoordig ’n belangrike rugbystreek. Hy het bygevoeg dat die Kings met voldoende hulpbronne van die eienaars sy regmatige plek in Suid-Afrikaanse rugby sal inneem. Thando Manana, ’n voormalige Springbok, sê hy dink in dié stadium dit is nie die regte besluit nie. “Ek dink Deon moes nog gebly het, maar ons moet die eienaars los om te bou wat hulle wil bou,” het Manana gesê. Luidens gerugte is Rory Duncan, ’n voormalige speler van die Oostelike Provinsie, glo die voorloper vir die pos van breier van die Kings. Die voormalige Cheetah-breier rig sedert 2018 die Engelse Premiership-span die Worcester Warriors af. Iemand na aan die Kings het aan Son gesê Duncan is niks meer as ’n gerug nie. Met Braam van Straaten wat hom by die Kings aangesluit het, moet die eienaars nou mooi besin oor die nuwe breier.