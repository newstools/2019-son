DÍT is die wedstryd waarop klubrugby-ondersteuners van regoor die grense van die Wes-Kaap wag. Dis die stryd tussen die Suidwestelike Distrikte se twee bulspanne, die kampioen, Progress, en die Crusaders. Dié kragmeting word môre in George se Rosemoor-stadion beslis. Die Crusaders beklee tans die tweede plek op die punteleer met 43 punte en Progress staan in die derde plek met 41 punte. Terwyl ’n titaniese konfrontasie tussen die twee agtalle verwag word, gaan dit nietemin ’n taktiese stryd wees. Albei spanne word deur ervare breiers afgerig. Vincent Moos van Progress het sy span die afgelope twee jaar in die Gold Cup as die SWD se kam­pioen gelei. Hy glo aan geduld. Moos het onlangs gesê dit bekommer hom nie as sy span nie die eerste plek beklee nie. Volgens Moos het sy span ’n tawwe veldtog in die Gold Cup beleef. Hy het egter sy span om sterk diepte aan ervaring en talent gebou, want hy verwag ’n uitmergelende tweede ronde. Potensiaal Dit is Ricardo Beukes se tweede seisoen met die Crusaders en hy het voorheen sukses met Evergreens as breier behaal. Die Crusaders speel ook kookwater rugby en het potensiaal gewys om onder die topvier aan die einde van die seisoen te wees. Evergreens is ook in aksie en kom in Pacaltsdorp teen die agteros, Silver Stars, te staan. Dis die laaste reeks wedstryde in die eerste ronde. Evergreens is steeds die voorloper met 44 punte.