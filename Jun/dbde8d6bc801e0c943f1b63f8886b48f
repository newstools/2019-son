DIE ANC wil nou kriminele klagte teen Steve Hofmeyr lê na aanleiding van doodsdreigemente wat hy aan die SA ambassadeur Zindzi Mandela in Denemarke en die DA MP Phumzile van Damme gemaak het op Twitter. Hofmeyr het glo Dinsdagaand aan albei getwiet en gesê: “Ek is ’n Suid-Afrikaanse belastingbetaler. Effektief, ek IS jou baas. “Julle SAL spring wanneer ek so sê en julle SAL vra hoe hoog. “En wanneer julle kom om ons lewe en land te neem, SAL julle sterf. Ons kontrak is só eenvoudig. En moet dit nie vergeet nie.” Die ANC het Woensdagaand in ’n verklaring gesê dat hulle kriminele klagte teen Hofmeyr sal lê vir sy rassistiese en onmenslike uitlatings. Die party se woordvoerder, Pule Mabe, het gesê Hofmeyr het die dreigemente teen die twee vroue in sy reeks sosiale media-inskrywings uitgereik. Mabe het gesê die inskrywings lei terug na apartheid en is iets wat geen Suid-Afrikaners moet verdra nie. “Dit toon wit arrogansie in ons oë en is ’n goeie voorbeeld van wit voorreg wat beëindig­ moet word.” Mabe sê ook dat die ANC namens Mandela ’n klag van crimen injuria teen Hofmeyr sal lê. “Die ANC simpatiseer nie met rassiste nie en sal nie huiwer om hulle gedrag aan owerhede te rapporteer nie, ongeag hulle openbare status,” sê die party. – Eie verslaggewer