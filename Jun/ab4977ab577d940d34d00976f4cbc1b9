DAVID Silva sê hy is klaar met Manchester City – maar eers aan die einde van die nuwe seisoen. Die 33-jarige Silva was een van die steunpilare in nog ’n suksesvolle Engelse Premierliga-veldtog (EPL) vir die Sky Blues. Sedert sy skuif na City in 2010 het hy die klub in 282 EPL games verteenwoordig en spog met 54 goals. Silva het nou al vier EPL-titels onder drie verskillende coaches by City gewen en spog met vier League Cups en twee FA Cups as City-speler. Al wat hy nog nie met City kon wen nie, is ’n Europese klubtitel. In die afgelope EPL-seisoen het Silva in 33 van sy span se 38 games gespeel. Hy het ook ses goals aangeteken en ’n bydrae gemaak in ag van sy spanmaats se kolskote. Silva het op ’n nuuskonferensie in Gran Canaria aan joernaliste gesê ’n dekade by een klub is lank genoeg. “Ja, dié sal die laaste een (die 2019-’20-seisoen) wees,” het hy op ’n vraag oor sy toekoms by die Cityzens gereageer. “Ek dink ná 10 jaar is dit die perfekte tyd om te loop.” City het reeds een legende verloor toe die kaptein, Vincent Kompany, besluit het om sy loopbaan in Belgiese klubsokker te gaan afsluit.