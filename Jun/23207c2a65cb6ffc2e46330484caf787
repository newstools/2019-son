MET sterre soos Kane Williamson en Ross Taylor is dit malligheid om Nieu-Seeland se krieketspan as World Cup-buiteperde te beskou. Volgens die Protea Chris Morris verdien die Black Caps om as gunstelinge vir die titel beskou te word. Die Kiwi’s kan ook môre geskiedenis maak deur die Proteas se World Cup-droom ’n derde keer aan skerwe te laat. In 2011 in Indië was dit die Black Caps wat Suid-Afrika in die kwarteindronde uitgeboender het. Vier jaar later in Auckland het die Kiwi’s weer so gemaak deur die Proteas in ’n taai halfeindstryd te klop. “Hulle is volgens my een van die gunstelinge. Hulle het ’n baie goeie span wat goed gelei word en goed gebalanseerd is. “Ek wil hulle nie buiteperde noem nie, want hulle verdien meer as dit. “Die Kiwi’s is wêreldklas en ons sal dus ons dissipline moet opskerp. Dís hoe goed hulle is. Hulle het gevaarlike boulers en kolwers wat jou uitmekaar kan slaan,” sê Morris. Morris sê hy en sy Protea-spanmaats sal kliphard werk en seker maak hulle pas reg aan by die speeltoestande. Ten spyte van die Proteas se slegte uitslae tot dusver, meen Morris die spangees is nog baie goed. Die penarie waarin die span homself bevind, is volgens hom een wat hulle ten volle verstaan en aanvaar. “Dis eenvoudig. Ons móét wen. Daar is nie ’n ander uitweg nie.”