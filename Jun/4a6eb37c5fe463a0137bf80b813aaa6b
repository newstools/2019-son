DIE afrigter van die Suid-Afrikaanse sokkerspan, Stuart Baxter, moet ná die Afrika­nasiesbeker-sokkertoernooi (Afcon) in Egipte gepos word. Dié Engelsman dink mos hy kan die plaaslike sokkerpubliek flous. Baxter het boonop erken hulle is nog nie gereed vir die skouspel wat môre afskop nie. Egipte en Zimbabwe speel in die openingswedstryd. Bafana Bafana begin hulle veldtog Maandag in groep D teen die gedugte Ivoorkus. Nadat sy span in ’n opwarmingswedstryd met Ghana gelykop (0-0) gespeel het, het Baxter erken hulle is nog nie reg nie. Hy het egter belowe Bafana sal wel oorgehaal wees teen die tyd dat hulle die ster­belaaide Elephants pak. “Nee, ons is nog nie gereed nie,” het Baxter erken. “Maar met die voorbereidings voor ons die Ivoorkus pak, sál ons wees.” Watter wonderwerke tussen daai stelling en Maandag gaan gebeur, sal net Baxter weet. Enige nasionale span wat etlike dae voor ’n toernooi nog nie gereed is nie, sal vir die duur daarvan ook nie gereed wees nie. Juis daarom hang ’n donker wolk steeds oor Baxter-hulle.