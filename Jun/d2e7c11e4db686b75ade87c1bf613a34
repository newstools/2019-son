“HY WAS my alles gewees.” Met dié hartseerwoorde het Shaldine Prins (36) van Lavender Hill haar ontslape cop-man beskryf. Sers. Donovan Prins (34) is Maandagaand in Lavender Hill doodgeskiet. Donovan, van die Steenberg-polisiestasie, en ’n kollega het twee verdagtes in ’n polisie-vên agternagesit toe daar op hulle geskiet is. Donovan is in die sy gewond en is later in die hospitaal dood. Die minister van polisie, Bheki Cele, het Donovan se familie gister by hulle huis in Lavender Hill besoek. Volgens Shal­dine was sy en Donovan onafskeidbaar en gaan sy hom baie mis. Met oë vol trane het sy gesê: “Hy was ’n baie toegewyde cop, wat voluit gegaan het om sy werk te doen. “Ek gaan sy glimlag baie mis, veral wanneer hy my gesoen het. “Hy het meer as drie keer ’n dag vir my gesê hy is lief vir my. “Ek het later gesê dit klink nou soos ’n rympie. Elke keer het hy net gesê hy bedoel elke woord.” Shaldine het gesê dit is hoe sy haar man wil onthou – as ’n lieflike man, wat haar hele lewe was. Volgens Donovan se pa, Richard, het sy hart altyd van trots geswel wanneer sy seun ander mense gehelp het. Richard het gesê: “Dit is baie moeilik vir ons, maar ons aanvaar wat gebeur het.” Natasha Davids, Donovan se suster, het geregtigheid vir haar broer se dood geëis. Davids het gesê: “Hy het sy werk ernstig opgeneem en altyd die ekstra myl gegaan om sy werk te doen. “Ons gaan hom baie mis. Ek wens iemand kan vorentoe kom met inligting wat die skuldiges sal laat boet.” Carmen Jansen, ook Donovan se suster, het gesê: “My broer het ’n heldedood gesterf. Dit is net dat iets baie slegs met ’n goeie mens gebeur het.” Donovan se mammie, Rachelle, was diep bedroef gedurende die minister se besoek. Volgens Donovan se familie sal ’n gedenkdiens môre in die plaaslike gemeenskapsaal gehou word.