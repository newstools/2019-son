DIE oud-Springbok Hanyani Shimange se hart bloei vir die Bulls. Nadat Pote Human se span Saterdag in die kwarteindronde van die Superrugbykompetisie teen die Hurricanes in Wellington met 28-35 verloor het, het Shimange gesê hy is “verskriklik jammer” vir die Bulls. Rekordboeke “Om só na aan die halfeindstryd te kom en dan die hartklop van die span aan die buiteland af te staan, beteken dat die bouproses weer van voor af sal moet begin,” het hy ná die wedstryd gesê. Shimange het hier verwys na die slotte Lood de Jager, RG Snyman en Jason Jen­kins, die senter Jesse Kriel, die losskakel en kaptein, Handré Pollard, en die flank Hanro Liebenberg. Die rekordboeke sal wys die Bulls het die wedstryd verloor, maar wat nie aangeteken sal word nie, is hoe naby die Bulls daaraan was om die tuisspan uit te skakel. “Om die hele spanbouproses weer van voor af te begin kan nie lekker wees nie. Ek voel werklik jammer vir die Bulls,” het Shimange gesê. Die Bulls is boonop in die kollig vir beweerde bedrog en omkopery. Dit sit die unie verder onder druk. Die president, Willem Strauss, sal die moue hoog moet oprol om die unie se naam in ere te herstel.