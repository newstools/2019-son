“DIT is bekend in die omgewing dat jy by tye verward is, verkeerde bestellings en kleingeld gee en dat jy in die algemeen ’n probleem het met geld.” Só het Peet Schoonraad, lawyer van Shelton Malgas (26), gister in sy kruisondervraging van die staatsgetuie in die moordverhoor van Malgas, Elgershin Goliath­ (27), Nealon Redhouse (21) en Deon Harmse (25) gesê. Die mans staan tereg vir die skietdood van Donovan “Staal” Berry op 3 Mei 2016 in Barberry-weg, Uitbreiding 31. Die getuie het voor en ná die skietvoorval ’n drankwinkel vanaf haar huis bedryf. Sy is tans in die polisie se getuiebeskermingsprogram. Sy het vroeër dié week getuig sy was die oggend van die moord op pad na die winkel oorkant haar huis om twee Grandpas te koop. Die getuie het gister onder kruisondervraging gesê sy sou die Grandpas hou vir wanneer sy dit deur die dag sou nodig kry. Hierop het Schoonraad aan die getuie gesê hy verstaan dat sy gereeld Grandpas gebruik. Volgens die getuie het sy nie vroeër so baie Grandpas gebruik nie, maar ná die skietery was sy so deurmekaar dat sy dit elke dag gebruik. Volgens haar gebruik sy Grandpas afhangende van hoe haar migraine is. “As ek daardie oggend ’n migraine gehad het, sou ek nie in staat gewees het om winkel toe te gaan nie.” Die getuie het gesê sy gebruik sy nie ander pynpille saam met die Grandpas nie. Sy het getuig haar man het nie ’n probleem daarmee dat sy so baie Grandpas gebruik nie en sy steek dit ook nie vir hom weg nie. Hierop het Schoonraad gesê hy vind dit vreemd dat die getuie se man in sy verklaring noem dat sy vir hom die oggend van die skietvoorval gesê het sy gaan melk koop, maar luidens haar getuienis het sy die oggend net vir haar man gesê sy gaan winkel toe. Volgens die getuie het sy voor die skietvoorval nie so gereeld migraines gekry nie. Sy het getuig sy het in 2017 ’n kop-operasie ondergaan wat met aneurismes verband hou. Volgens haar het die aneurismes haar ná haar kind se dood in Junie 2016 begin. Schoonraad het voorts gesê dis sy instruksie dat die kinders by haar goed kom koop wanneer haar man nie tuis is nie, want dan benefit hulle uit haar foute. Sy het getuig toe sy die dag van die voorval winkel toe is, het die goudkleurige Golf reg oorkant haar huis stilgehou. Die kar se agterste vensters was getint. Gelaatskleur Volgens haar het die driver van die kar ’n donker gelaatskleur gehad terwyl die passasier ’n bruin gelaatskleur gehad het. Sy kon sien daar was twee mense in die kar, want die venster aan die driver se kant was afgerol. Sy het nie die mans in die kar herken nie. Volgens haar het die driver weggery nadat iemand uit die kar geklim het. Die man wat uit die kar geklim het, het ’n bruin pakkie in sy hand gehad. Volgens haar is die betrokke man nie by die winkel in nie. Hy het gestap na ’n groep ouens wat langs die shop teen ’n muur gestaan het. Sy het gesê daar het sowat 10 tot 12 ouens gestaan. Adv. Mark Driman is die staatsaanklaer.