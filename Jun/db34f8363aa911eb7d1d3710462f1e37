TONI Silva, ster-speler van Guinee-Bissau, sê sy span is nie deel van die Afrikabeker-toernooi om net die nommers vol te maak nie. Die voormalige striker van Mamelodi Sundowns in die Suid-Afrikaanse Premier­liga is optimisties dat die minnows van Afrika-sokker in hulle tweede Afrikabekertoernooi agtereenvolgens goeie rekenskap sal gee. Volgens Silva (25) is dit vir die Djurtus (Afrika-wildehonde), soos Guinee-Bissau genoem word, ’n massiewe prestasie om vir ’n skouspel te kwalifiseer. “Sokker beteken baie vir die mense van ons land,” het Silva, wat ook in Egipte sokker speel, aan AP gesê. “Die stadions in ons land is elke week sewe ure voordat die wedstryd afskop reeds stampvol. “Ek dink nie jy sien dit in enige ander land in die wêreld nie,” het hy bygevoeg. Silva reken sy span is vanjaar beter voor­bereid as vroeër. “Die vorige keer het ons na die Afrikabekertoernooi gegaan om die ervaring geniet. “Hierdie keer het ons groter ambisie. “Ons wil nou verby die groepfase vorder,” het Silva bygevoeg. Wat baie mense nie weet nie, is dat Cape Town City se afrigter, Benni McCarthy, die een is wat Silva aanvanklik na Suid-Afrika gebring het. McCarthy ken Silva se ouers goed. Hy het hulle oortuig Silva is goed genoeg om in Suid-Afrika te speel. City se eienaar, John Comitis, het egter nie kans gesien om Silva se salaris-­eis te meet nie. Die skuif het deur die mat geval en Downs het Silva opgeraap.