STUDENTE van verskeie universiteit en kolleges sê die nasionale regering lieg oor die verskaffing van gratis opvoeding. Sowat 150 studente van die Universiteit van Kaapstad, Universiteit van Wes-Kaapland, False Bay-kollege, North­link-kollege en andere het verlede week na die hoofkantoor van die National Student Financial Aid Scheme­ (NSFAS) in Wynberg gemarch. Hulle eis dat die NSFAS ’n sekere klousule in sy beleid moet skrap. Die studente moan onder dié klousule kan sibbes nie dieselfde toelaes kry nie. As een byvoorbeeld ’n reistoelae kry, kan sy of haar suster dit nie ook kry nie. Verder kom studente wat tuis woon, nie in aanmerking vir ’n kostoelae nie. Volgens Azania Tyhali, voorsitter van die UWK-studenteraad, wag hulle nou nog vir die gratis opvoeding waaroor oudpres. Jacob­ Zuma net twee maande voor sy uittrede in 2017 so hoog opgegee het. Tyhali sê: “Ons is moeg van lip service van die regering af. Dis nou tyd vir aksie. “Ons is nie hier om net die NSFAS toe te spreek nie. Ons is ook hier om die land se ministerie van finansies toe te spreek. “Terwyl hulle met ’n glasie sjampanje sit en die begroting opstel, moet hulle free education ook insluit. “Maak free education ’n realiteit.” Tsepo Khoaeane, voorsitter van Northlink-kollege se studenteraad, sê die NSFAS-geld alleen­ is nie genoeg om studente se behoeftes te dek nie. Hy meen: “Ons is nog ver van free education. Ons wil nie van die NSFAS afhanklik wees waarin ons aansoeke maklik afgekeur kan word nie. As jy afgekeur word, kry jy nie eens kans om te appelleer nie. “Studente by universiteite kry genoeg kans, maar ons by kolleges kry nie die kans nie. Dis diskriminerend.” Die NSFAS se administrateur, dr. Randall Carolissen, sê sy werk is net om die nasionale beleid toe te pas. Carolissen sê: “Die NSFAS se administratiewe afdeling neem elke geval wat hy kry, baie ernstig op. “En waar ons nie kan help nie, sê ons waarom ons nie kan help nie.” Hy het onderneem om die studente se memorandum aan die staat se tesourie­afdeling te besorg.