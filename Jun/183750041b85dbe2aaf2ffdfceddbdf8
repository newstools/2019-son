ROSES United het sy buurspan Hillcrest United Saterdag in ’n Wellingtonse derby in die Boland-stadion met 32-25 geklop. Dit was ’n aanskoulike wedstryd waarvoor die spelers van albei spanne ’n klop op die skouer verdien. Hoewel Hillies vyf drieë teenoor Roses se vier gedruk het, het die Roses-losskakel, Keagan September, se skopvoet die verskil gemaak. September het binne vyf minute twee reuse-straf­doele tussen die pale deur gejaag. Dit was nadat Hillcrest se Emilio Coetzee (vleuel) in die 11de minuut ’n onverdoelde drie gedruk het. Die derby is teen ’n baie hoë tempo gespeel en met die rustyd het Roses net-net met 11-10 voorgeloop. Roses se afrigter het seker in die kleedkamer met sy spelers geraas, want hulle­ het in die tweede helfte soos besetenes gespeel. Hulle het sommer in die eerste minuut ’n drie gedruk. Hillies verdien lof vir hoe hulle teruggeveg het nadat hulle in ’n stadium met 10-25 agter was. Met net vyf minute oor was die telling weer gelykop (25-25). Maar El-shaun Davids, die plaasvervanger-haker, se drie in die 78ste minuut het Hillies gesink.