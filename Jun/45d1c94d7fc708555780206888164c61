DIE liggaam het met sy rug teen ’n bos gesit en effe oorgeleun terwyl die inwoners bespiegel het oor dié jongste moord. Die slagoffer, Saanick Louw (20) van Arcadia in die Baai se noordelike gebiede, het sy lewe gister verloor in ’n skietvoorval. ’n Vrou wat in Oosthuizenstraat woon, sê sy was in die huis doenig toe sy drie skote hoor afgaan het. Die vrou, wat anoniem wil bly, vertel toe sy oor die muur na die beboste deel kyk, sien sy inwoners hardloop in die rigting van waar Louw se liggaam was. Inwoners van byna alle ouderdomme het op die toneel saamgedrom. Kol. Priscilla Naidu, ’n polisiewoordvoerder, sê die skietvoorval is nie bendeverwant nie. Naidu sê volgens getuies in die omgewing het hulle vuurwapenskote omstreeks 11:30 hoor afgaan. Naidu sê: “Diegene wat gaan kyk het wat aangaan, het afgekom op Saanick Louw se liggaam vol koeëlwonde. “Dié is ’n algemene spot in die bosse waar dwelms misbruik word.” Die polisie kon nog nie vasstel wat die motief vir die moord was nie. Louw se bynaam was “Baba”. Almal het hom geken as ’n tattoo artist wat baie vriende gehad het. Sy ma, Margaret, sê haar seun sou binnekort 21 geword het. Margaret vertel: “Hy was ’n baie stil, vriendelike en grapperige kind – nog so jonk. “Hy het baie vriende gehad en almal het hom geken vir die tjappies (tattoos) wat hy vir ander gedoen het. Dis hoekom hy ook so baie gehad het. “Hy was nie ’n gangster nie en was nooit in die straat nie; hy het maar net saam met sy meisie by die huis gekuier. “Hy het altyd gesê hy gaan hard werk sodat hy vir hom en sy meisie ’n huis kan bekostig.” Geen verdagte is nog ge­arresteer nie.