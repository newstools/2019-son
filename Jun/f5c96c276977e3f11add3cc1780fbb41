HAMLET is sonder twyfel vanjaar die toonaangewende span in die Witsentraal-afdeling van die Boland se Groot Uitdaagbeker. Die onoorwonne status van die manne van Prince Alfred Hamlet buite Ceres spreek boekdele. Die Rastas, soos die span bekend staan, se droomseisoen kan hoofsaaklik toegeskryf word aan hulle uitblinkerkaptein, Jaiden “Die Wind” Baron. Dié vlugvoetige skrumskakel verstom almal in die Boland met sy vermoë om drieë te druk – ongehoord vir ’n speler in sy posisie. Baron het verlede jaar reeds menige kenner laat regop sit toe hy ’n allemintige 22 drieë gedruk het in die liga. En dit terwyl hy in die eerste gedeelte van die jaar nie veel vir Hamlet gespeel het nie. Hy was betrokke by die Kaapse Skiereiland-Universiteit vir Tegnologie se Varsity Shield-veldtog. Hy het vanjaar reeds 14 drieë in slegs 10 wedstryde gedruk en is tans die voorste driedrukker in die Boland. “Die Wind” het vanjaar ook die oog van Randall Modiba, die Boland-Kavaliers se coach, gevang. Hy was in die Kavaliers se oefengroep vir die Super­Sport Challenge. Die droom om rugby op ’n hoër vlak te speel, leef steeds in Baron. Hy glo hy is gereed om die step-up te maak. “Ek werk hard en bid om deel te word van ’n professionele opset. Elke rugbyspeler het ’n droom wat hy graag wil bereik en dié droom leef steeds in my. “My job by Hamlet is eenvoudig: Ek is die skakel tussen forwards en backs. So, ek moet te alle tye leiding neem. “Ek dink my supportive runs is my beste bate en ek tel dit maar op deur iemand soos Aaron Smith, die All Black-skrumskakel, dop te hou. Maar van waar die bynaam “Die Wind”? Sy spanmaat Zenaldo Fredericks het gevoel hy makeer ’n bynaam wat by hom pas en so is “Die Wind” gebore, vertel hy. “Die Wind” en Hamlet speel môre tuis teen Saron en sal poog om hulle onoorwonne rekord te behou. Saron het egter verlede week vriend en vyand verras deur met Roses af te reken en sal met ’n groot aanslag kom.