HAMEDIEHS het hulle onoorwonne rekord behou toe hulle Gardens Saterdag op Vygieskraal in Athlone met 20-5 afgestof het. Hashiem Samsodien (afrigter) se span het tot dusver ál ag van hulle wedstryde in die City-liga gewen. Hamediehs (38 punte) is tans in die tweede plek op die puntelys. Masiphumelele is ook onoorwonne ná ag games, maar spog met ’n beter punteverskil en beklee dus met 40 punte die eerste plek op die log. Saterdag was Hammies se eerste game ná die maand van Ramadaan. Die span was sowat ses weke buite aksie. Samsodien was dus bekommerd dat sy span dalk sy momentum sou verloor nadat hy voor die heilige maand so goed gevaar het. Dit was egter nie die geval nie. Gardens het meedoënloos aangeval, maar Hamediehs se verdediging was deurgaans rotsvas. Samsodien het agterna oor sy span se vertoning gesê: “Die Ramadaan het baie van ons energie getap, maar as ’n span het ons saam getrek. “Ons het ekstra sessies oor die naweke in Ramadaan gehad. Ons moes laat in die aande oefen, maar die manne het die nodige toewyding gewys. “Vandag het ons die vrugte daarvan gepluk oor ons nog ’n bietjie petrol in die tenk gehad het om die game klaar te maak.” Die coach was veral tevrede met sy span se verdediging. “Voor Ramadaan het ons verdediging nie die mas opgekom nie. Ons het baie klem daarop gelê en hard daaraan gewerk. “Ons verdediging het beslis vandag gehelp om die game vir ons deur te trek. Die drieë het gekom toe ons verdediging in aanval omskep het.” Hamediehs se ommekeer in vanjaar se seisoen het gekom nadat hulle ’n nuwe uitvoerende komitee en hoofafrigter aangestel het. Volgens Samsodien is dit hulle eerste jaar in die City-liga. Hulle doelwit is om in die Promosieliga te kom. “Enige iets wat in die Promosieliga gebeur, sal ’n bonus vir ons wees. Ons vat dit game vir game en sal maar kyk waar ons vanjaar gaan eindig,” het hy verduidelik. Puntemakers: HAMEDIEHS – drieë: Masood Abrahams, Abdul-qadeer Booise, doelskoppe: Abduraquieb Berdien (2), strafdoele: Berdien (2). GARDENS – drie: Michael Fourie.