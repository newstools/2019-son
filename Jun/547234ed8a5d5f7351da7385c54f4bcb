SY IS skaam, maar loop oor van rugbytalent. Roseline Botes (19) speel haar hart uit op die rugbyveld. Sy is onlangs by die Springbokspan vir o. 20-vroue ingesluit. Die span vertrek eersdaags na Zimbabwe. Die skugter meisie speel al sedert haar 14de jaar rugby. Sy was ’n kranige haker vir haar skool in Scottsdene en leef steeds haar rugbydroom uit. Botes draf ook uit vir die Westelike Provinsie en die Tygerberg-rugbyklub. Sy vertel sy het tot in 2017 elke hoëprestasiekamp bygewoon. Sy het laas jaar vir die seniors begin speel. Botes was lid van ’n groot groep wat drie weke gelede die Stellenbosch Rugbyakademie bygewoon het. Sy is toe gekies om SA in Zimbabwe te teenwoordig. Botes kruip uit haar dop wanneer sy vertel hoe trots sy op dié prestasie is. “Daar’s altyd ander spelers wat jou plek kan inneem, so jy moet altyd in jouself glo.” Botes sê sy oefen baie hard. “Ek sit 100% in wanneer dit by my rugby kom.” Haar droom was aanvanklik om vir die senior spanne te speel, maar deesdae mik sy na die Wêreldbekertoernooi in 2024. Sy wil graag volgende jaar sportwetenskap studeer. Haar ma, Milen Botes (56), praat met trots oor haar dogter. “Nie eens my seun, wat ouer as Rosaline is, speel rugby nie. Sy maak my baie trots.” Die ma sê hulle kan net God dank vir hierdie talent. Die tweetjies raak vir ’n oomblik hartseer toe Milen vertel hoe breëbors haar man oor hulle dogter sou gewees het. “Sy moet volhou met wat sy doen, want haar pa sou baie trots gewees het.” Botes se pa is vier maande ge­lede oorlede. Sy vertel dat sy haar passie vir rugby van haar pa gekry het. Hy was ’n bedrewe los­skakel. Botes sê haar gunsteling-speler is die Springbok-haker Malcolm Marx. Die o. 20-groep vertrek Maandag na Zimbabwe en sal op 30 Julie na Suid-Afrika terugkeer.