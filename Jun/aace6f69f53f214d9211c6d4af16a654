DIE bestuurder van die Al-Noor-kinderhuis het gister in die Kaapse landdroshof verskyn. Amani Fonguh Okpara is Vrydag in hegtenis geneem vir bedrog en korrupsie. Dít kom nadat ’n nes van beweerde korrupsie, bedrog en die onsedelike aanranding van minderjariges by die weeshuis in Woodstock oopgekrap is. Gister was Okpara (49) omtrent dik aangetrek. Sy het ’n dik mus, wolhandskoene en ’n serp aangehad toe sy in die hof verskyn. Haar ondersteuners het die saal volgepak. Gister is die hof ingelig daar is vyf klagte van die oortreding van die Wet op Immigrasie en dwarsboming van die gereg gaan bygevoeg word. Okpara is die stigter van die kinderhuis. Sy is oorspronklik van Kameroen en sy is met ’n Nige­riër getroud. Sy het glo Suid-Afrikaanse burgerskap gekry toe sy met ’n Suid-Afrikaner getrou het. Een van die klagte teen haar hou hiermee verband. Verlede week het die Wes-Kaapse departement 17 kinders uit die kinderhuis verwyder nadat bewerings van fisieke en seksuele misbruik aan die lig gekom het. Kapt. Philani Nkwalase, woordvoerder van die Valke, sê 35 kinders was Vrydag nog in die gebou. Geen papierwerk kon vir hulle gevind word nie. Die kinders is intussen met hulle familie herenig. Luidens hof­dokumente het die ondersoek na die huis al in April begin. Son verneem een van die fluitjieblasers is ’n weldoener wat vir een van die kinders ’n verjaardagkoek gaan af­lewer het. Die vrou het ’n kind gehoor skree en gaan ondersoek instel. Die kind het toe met die sak patats vorendag gekom. Die staatsaanklaer in die saak, Adiel Jansen, het gister gesê hulle gaan borgtog teenstaan omdat die saak teen Okpara ernstig is. “Sy en haar man word beskuldig van onsedelike aanranding. Die slagoffers is almal minder­jarige kinders.” Jansen het gevra dat die saak met ’n week uitgestel word vir borgtog-inligting. Okpara se lawyer, Anthony Berinato, was nie happy met die staat nie. Hy het gesê Okpara is sieklik en haar bloeddruk is hoog; daarom moet haar aansoek om borgtog spoedig aangehoor word. Die landdros, Reaz Khan, het die saak uitgestel. “Die hof kort nog inligting om ’n oorwoë besluit te neem.”