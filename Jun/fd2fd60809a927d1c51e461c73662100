“ALS was net vir votes. Die Stad het ons gefaal.” Dít is hoe pendelaars van Mitchells Plain en Khayelitsha voel nadat hulle ingelig is die MyCiTi-busdiens daar is tot verdere kennis­gewing opgeskort. Gister was daar totale chaos op paaie uit Mitchells Plain omdat passasiers inderhaas alternatiewe vervoerreëlings moes tref – en dit in proper winterweer. Volgens ’n ingeligte het taxi-bestuurders dié geleentheid met albei hande aangegryp en die MyCiTi-halte in Khayelitsha in ’n taxi rank verander. Candice Abrahams van Beacon Valley sê sy soek antwoorde oor hoekom haar lewe as gevolg van vervoer nou so moeilik moet wees. “Dis ’n klomp k*k wat hier aangaan. Dit wys die swak beplanning wat ons hier in die Wes-Kaap het. “ ’n Mens betaal in goeie geloof jou vervoer vir die maand – agter niks aan nie!” Abrahams sê sy is veral teleurgesteld met die busdiens se grootbase, want hulle is tog veronderstel om ’n back-up plan te hê. “Waar is die grootbek-mense wat so votes gesoek het? ‘Ons gaan die vervoerstelsel regmaak; vote vir ons?’ “Nou hoor jy niks! Ek sal nie weer vir dié trick val nie! Dit was net vir votes.” Brett Herron stem saam met Abrahams. Herron was voorheen die Stad Kaapstad se mayco-lid vir vervoer, maar is deesdae sekretaris-generaal van die Good-party. Hy dink die huidige mayco-lid en die mayor moet hulle sokkies optrek. Volgens Herron het die Stad en sy rolspelers lankal geweet die busroetekontrak verval op 31 Mei, maar hulle het oënskynlik geslaap. Herron pak uit: “Hoe kan jy wat in beheer is van só ’n belangrike taak, sê jy sal na die saak kyk en jy kyk nie. Jy moet!” Hy dink dis dié mense wat selfs grootbek genoeg was om kans te sien om treindienste oor te vat. Maar toe maak hulle ’n boggherop van ’n baie kleiner vervoernetwerk soos dié vir busdienste. “Dit wys net hulle stel nie regtig belang nie. “Toe ek en Patricia de Lille (toe burgemeester) destyds met onderhandelinge besig was, het sy ons vroeg die oggend bymekaargeroep. Ons het tot laat gesit – totdat ons met ’n oplossing opgekom het.” Vertroue Herron het tevore vir die N2 Express-roete baklei. Dit voel nou vir hom asof sy harde werk in die drein afgeflush is. “Ek sê nie dis ’n maklike taak nie. Ons moes die taxi-base en die gemeenskappe se vertroue wen. “Dit was moeilik, maar ons het dit reggekry.” Felicity Purchase, die Stad se mayco-lid vir vervoer, het gister aan Son gesê hulle het voor die verval­datum van MyCiTi se N2 Express-kontrak met die vennote try onderhandel. Sy sê dit is absurd dat mense dink alles was net vir votes. “Dis nie eens werd om daaroor te redeneer nie. Ons is in die proses en ons werk daardeur. As votes die saak was, sou ons die hele MyCiTi-diens gestop het.” Volgens Purchase het sy en die mayor al talle kere met die ander rolspelers vergader. Sy sê hulle het klaar ’n idee hoe hulle die pendelaars kan vergoed. Volgens haar sal hulle pendelaars laat weet sodra dié system in plek is.