DIE Kaapstadse Inter­nasionale Lughawe spog vir die derde agtereenvolgende jaar met die titel van Afrika se vernaamste lughawe. Die Moederstad het die toekenning by die gala-seremonie van die 26ste World Travel Awards Africa & Indian Ocean van 2019 losgeslaan. Dit is oor die naweek in Mauritius gehou. Laas jaar is Kaapstad gekroon as die wêreld se voorste bestemming vir feeste en events. “Vanjaar se toekenning is ’n verdere bewys dat Kaapstad ’n wêreldklas-plek is,“ spog Dan Plato, Kaapstad se burgemeester. “Ons is trots op die werk wat die toerisme-afdeling doen om attraksies en aktiwiteite van gehalte te skep wat die Kaapse natuurskoon uitstal,” voeg hy by. Volgens Plato het die toerismesektor die afgelope dekade jaarliks tussen 2% en 3,5% tot die plaaslike ekonomie bygedra. Rondom 150 000 mense is in die plaaslike toerisme- en gasvryheidsektor werksaam. Plato meen met meer geprojekteerde groei kan hy voorsien dat selfs meer werksgeleenthede geskep word. “Ons wil voortgaan om dié sektor te bestuur, aangesien meer mense wat na Kaapstad reis, meer besigheid vir hotelle, toeriste-aantreklikhede, eetplekke, toeroperateurs en die res van die toerisme-waardeketting beteken.” Plato sê die Stad Kaapstad slaan ag die belangrikheid van hierdie bedryf om die plaaslike ekonomie te bevorder. Die Stad bied ook verskeie wêreldklas-events aan wat honderde miljoene rand in inkomste genereer, naamlik die Kaapse Fietstoer, HSBC Rugby-sewes toernooi, Sanlam se Kaapstad-marathon en die Kaapstadse Internasionale Jazzfees. En dit is net ’n paar van die vele events. Hierdie events skep tydelike en permanente werk en lok boonop tienduisende besoekers. “Ons wil voortgaan om ons stad as ’n topbestemming te bemark en die toestande vir ekonomiese groei deur toerisme te skep, aangesien ons dit as een van die belangrikste dryfvere vir indiensneming beskou”, sluit Plato af.