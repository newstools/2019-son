HY HET sy ouma se fridge verkoop en in vullisdromme gegrou. Maar daai doen Reeze Telling nie meer nie, én hy bad nou elke dag en dra skoon klere. Telling (35), wat in die Baai se North­ern Areas gebore en getoë is, was jare verslaaf aan dwelms. Hy sê as dit nie was vir sy geloof en familie se ingryping nie, sou hy waarskynlik nie vandag geleef het nie. Telling het die skool in 2003 in gr. 9 verlaat – net toe hy gekies is as lid van die Oostelike Provinsie-krieket­akademie. Hy is toe vort na Pretoria, waar hy in 2005 uiteindelik vir North­erns gespeel het. En net nadat hy ’n kontrak met ’n klub in Engeland geteken het, knip ’n besering sy loopbaan kort. En so het die ambisieuse krieket­speler so rondgeval dat hy eindelik maar ’n taxi-guardjie­ en toe ’n driver geword het. Dit is toe dat Telling begin eksperimenteer het met kokaïen en alkohol, veral op paarties. Hy sê filosofies: “Ek blameer niemand daarvoor nie, want dit was my eie keuse.” Hy het later crack cocaine en Ecstasy (E of MDMA) begin gebruik en voordat hy sy oë kon uitvee, het hy ook tik begin gebruik. Telling vertel: “Dit was eers net ’n naweek-ding, maar later het ek dit in die week ook begin gebruik. “Geleidelik het alles wat ek gedoen het, daaroor gegaan om nóg te rook. “Tik het my gebreek. Ek was vir sewe of ag jaar daarop en het opgeëindig op straat en in vullisblikke gegrou. “Ek het alles wat ek gehad het, verkoop. “Die langste wat ek aaneen wakker gebly het, was vier of vyf dae – en dít was sonder kos ook.” Telling sê hy het ’n paar keer probeer selfmoord pleeg deur pille te drink. Hy het in 2011 teruggekeer Baai toe en by sy ouma ingetrek. Sy familie het toe besluit dat hy rehab toe moet gaan. Sy oom en mentor, Envor (59), sê Telling het teen ’n spoed downhill gegaan, en die familie wou nie langer net sit en toekyk nie. Envor het op ’n dag met Telling gaan praat. Hy vertel: “Wat ek gevind het, was ’n gebroke jong man. “Hy was vuil en sy plek het gestink. Hy het vir ’n paar dae al dieselfde klere gedra. “Reeze het begin huil toe eerw. Johnny Thomas van die Mary Geldenhuys Congregational Church met hom gepraat het. “Ek het hom na my huis gebring en seker gemaak hy bad en trek skoon klere aan.” Envor het Telling daardie volgende dag na die Teen Chal­lenge-re­habilitasiesentrum in Kaapstad gevat. Telling sê terwyl hy by die rehab-plek in die kar gewag het, het hy skielik ’n gevoel van verlossing ervaar. Hy sê hy het geskree en opgegooi. Sy lewe het daarna vir altyd verander. Hy het ná ses maande in die rehab “gegraduate” en in 2013 motiveringspraatjies by kerke en skole en op radiostasies gelewer. Hy en die bekende gemeenskapsleier in die Northerns Christian Martin het ook ’n lay counselling-kantoor in Stepping Stones in die Northerns geopen. Telling is toe vort na Kanada, waar hy aangestel is as die afrigter van ’n krieketklub. Deesdae is hy ’n konsultant vir Nova Scotia, ’n provinsiale krieketspan in Halifax, en ’n keurder van Cricket Canada, die nasionale krieketbeheerliggaam. Telling is al ag jaar skoon. Hy en sy vrou, Lisa, wat hy in Kanada ontmoet het, het ’n seun (4) en dogter (1). Hy het ook ’n 11-jarige kind wat in die Baai bly. Telling het ’n DVD, Reeze Telling: A Fighting Chance, oor sy lewe uitgereik. Dit is in die Baai verfilm. (Dis kos R150. Skakel 061 417 4490 of stuur ’n e-pos aan reeze.telling@gmail. com om een te bestel.) Hy sê: “Meeste van die tyd weet ’n verslaafde nie wat die eerste stap is om op te hou nie. “Ek wil die geld van die DVD-verkope gebruik om iemand met ’n dwelmprobleem te help.”