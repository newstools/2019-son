HULLE het net mooi alles in ’n verwoestende brand verloor. Nou is 43 jaar se memories vir altyd vernietig. Die huis en shack van ’n gesin van Bloemendal in die Baaise noordelike gebiede het Maandag net voor 08:00 uitgebrand. In die huis in Albrecht-straat het Charles Mandekka (71), die huiseienaar, saam met sy vier kinders en ag kleinkinders gewoon. Manie (46), Charles se seun wat in ’n houtstruktuur agter in die erf gewoon het, het net opgestaan en die huis binnegegaan om die toilet te gebruik. “Toe ek weer na buite kom, het ek net rook en vlamme gesien. Dit is snaaks, want daar was geen kerse aan nie. Dit lyk asof dit agter by die boom begin het,” sê Manie verslae. “Ek kon nie weer daar ingaan nie. Die planke was al oud en droog so dit het vinnig vlamgevat.” Hy het net mooi alles verloor – van sy ID tot sy klere en bed. Selfs sy tools wat hy gebruik het om karre en selfone mee te fix, is daarmee heen. Adam (36), ook Charles se seun, sê hy het gister net voor 08:00 in Ackeerstraat geloop toe hy die vlamme en rook gewaar. “Ek het gehardloop en kon eers nie glo die vuur is daar by ons nie. “Toe ek daar kom, was die gemeenskap besig om die vlamme met emmers vol water en hose­pipes te blus.” Charles is nou nog in skok dat die huis wat hy 43 jaar gelede vir hom en sy gesin gekoop het, leeg gebrand is. “Ek het net opgestaan en was op pad om vir my tee te maak, toe wonder ek watter rook is dit dié. “Ek het gesukkel om asem te haal. My dogter Cinthia (34) het my uit die kamer kom gryp,” vertel Charles. Teen daardie tyd kon hulle niks meer doen nie en die familie moes toekyk hoe hulle herinneringe afbrand.