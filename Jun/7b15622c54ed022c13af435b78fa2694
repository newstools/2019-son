DIE Bulls het belangrike momentum aan hulle kant vir Saterdag se Superrugby-kwarteindstryd teen die Hurricanes in Wellington. Die span van Pretoria het op Loftus Versfeld oortuigend met die Lions afgereken terwyl die Hurricanes op hul tuisveld klippe gekou het om die Blues onder te kry. Met ’n suksesvolle toer in Australasië, ’n maklike sege die afgelope Saterdag en drie sleutelspelers wat terugkeer na die span, het die Bulls alles in hulle guns om na die halfeindronde deur te dring. Boonop was Marco van Staden, Duane Vermeulen en RG Snyman skitterend teen die Lions. Agterlangs was Handré Pollard en Cornal Hendricks ook kookwater. En toe die Bulls Sondagaand op die vliegtuig klim, was Jesse Kriel, Schalk Brits en Jason Jenkins ook daar. Intussen glo die span se afrigter, Pote Human, sy span kan uiteindelik die kroon dra. Hoewel dit vir baie na ’n onmoontlike taak klink, sê Human hy het baie vertroue in sy spelers en hy glo sy span kan al die pad gaan.