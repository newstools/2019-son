PURE veggees! Dís waarmee Groot-Brakrivier se rugbyspan Bridgton Saterdag tot oorgawe gedwing het. Die tuisspan het dié kragmeting op die Groot-Brak­rivier-sportterrein met 28-23 gewen. Hy het daarmee ook sy aanspraak op ’n plek onder die topvier in die Suidwestelike Distrikte se Premierliga lewend gehou. Dit was van afskop tot eindfluitjie ’n opwindende kragmeting nadat die eerste punte sommer in die tweede minuut aangeteken is. Bridgton het Groot-Brak ook in die doodsnikke groot laat skrik. Bridgton was oortuig daarvan dat hy ’n drie gedruk het, maar die skeidsregter, Herschel Levendal, het nie een toegeken nie. Dis ’n beslissing waaroor daar nog lank gedebatteer gaan word. Bridgton kan egter net homself blameer vir die nederlaag, veral aangesien Brak se wenpunte juis ná ’n flater aangeteken is. Hugh Minnies, die plaasvervanger-regtervleuel, wat Ruben Loxson vervang het, het ’n los bal opgevolg. ’n Verdediger kon die bal nie betyds in sy doelgebied dooddruk nie en die blitsige Minnies het afgerond. Die tuisspan het toe met 26-23 voorgeloop. Roshwin Abrahams, heelagter, het met die doelskop geslaag. Abrahams het 13 punte bygedra tot sy span se totaal. Brak se losskakel, Edgar Syfers het beïndruk met die gapings wat hy geslaan het en met sy taktiese skopwerk. Brak se afrigter, Bennie van Vuuren, sê: “Dis ’n reuse-hupstoot vir ons doelwit om die uitspeelrondes te haal. “Dit was moeilik, maar ek is trots op die manne se veggees.” GROOT-BRAK –  drieë:  Justin Williams, Edgar Syfers, Hugh Minnies;  doelskoppe:  Roshwinn Abrahams: (2);  strafskoppe:  Abrahams (3). BRIDGTON –  drieë: Rhupino Plaatjies, Charlston Ewerts;  doelskoppe:  Anver Venter (2);  strafdoele : Venter (3). Ander uitslae: Evergreens 22, Heidelberg 39; Maori’s 15, Progress 26; Barba­rians 20, Crusaders 23; Silver Stars 10, Blanco 39; George 32, Jaguars 20.