DIE komende wedstryde van die Suid-Afrikaanse Ontluikende Krieketspan (SAOK) het skielik baie meer betekenis gekry. Die SAOK sal waarskynlik met groter belangstelling dopgehou word as wat aanvanklik verwag is. Dis omdat die Proteas so teleurstellend vertoon in die Wêreldbeker-kriekettoernooi (WB) in Engeland en Wallis. Die nasionale span het duidelik nuwe bloed nodig. Vir die lede van die SAOK is daar dus nie ’n beter tyd om die nasionale keurders se aandag met goeie vertonings te trek nie. Die SAOK sal van dié naweek tot die einde van volgende maand in eendaagse en meerdaagse wedstryde die geleentheid kry om hul staal te wys. Hulle ding eers in ’n driehoekige eendaagse reeks met Sri Lanka en die Suid-Afrikaanse Studentekrieketspan (SASK) mee. In die eerste wedstryd speel die SAOK Saterdag teen Sri Lanka op die Groenkloof Oval in Pretoria. Die twee spanne wat die beste in dié reeks vaar, pak mekaar op 14 Julie in die eindstryd op die Tuks Oval in Pretoria. Die SAOK en Sri Lanka pak mekaar daarna volgende maand in twee vierdaagse wedstryde. Dié eerste een begin op 18 Julie in Potchefstroom. Die tweede is van 25 tot 28 Julie weer op die Tuks Oval. ) Die SAOK is: Tony de Zorzi (Titans), Janneman Malan (Cape Cobras), Raynard van Tonder (Knights), Matthew Breetzke (Warriors), Wandile Makwetu (Titans), Sinethemba Qeshile (Warriors), Sibonelo Makhanya (Dolphins), Eathan Bosch (Dolphins), Tshepang Dithole (Lions), Tladi Bokako (Cape Cobras), Nandre Burger (Cape Cobras), Kyle Simmonds (Cape Cobras), Lutho Sipamla (Warriors), Bjorn Fortuin (Lions), Jason Smith (Cape Cobras), Dayyaan Galiem (Titans).