’N BEWAARDER sterk by die huis aan nadat ’n klomp bandiete hom die naweek aangeval het. Die voorval het Saterdag­oggend by die Pollsmoor­gevangenis in Tokai, Kaapstad, gebeur terwyl die bewaarder ’n groep van sowat 50 gevangenes opgepas het. Hulle was besig met hulle oggend-oefensessie. Een gevangene het hom genader onder die voorwendsel dat hulle sy hulp nodig het. Terwyl hy besig was om te doen wat hulle gevra het, het die groep hom omring. Simphiwe Xako, woordvoerder van die departement van korrektiewe dienste, kla oor die gevaarlike omstandighede waaronder die bewaarders moet werk. Volgens Xako is die guards se lewe elke dag in gevaar – en dít terwyl hulle die gevangenes se veiligheid moet ver­seker. Xako sê: “Die voorval het omstreeks 10:00 by die medium A- seksie gebeur. “ ’n Gevangene in seksie E het die bewaarder gevra om hom na seksie F te ver­gesel. Toe hy met die trappe opgaan na seksie F se hek, het die groep gevangenes hom omsingel. “Hulle het hom vasgehou terwyl een van die gevangenes hom verskeie kere met ’n skerp voorwerp gesteek het. “Hy het om hulp geskree. Hy is in sy hand, kop en rug gesteek. “Die bewaarder is onmiddellik na die tronk se hospitaal geneem terwyl hulle vir die ambulans gewag het. Hy is daarna na die Vincent Pallotti-hospitaal geneem, maar is later die aand ontslaan.” In Januarie is ’n ander bewaarder op soortgelyke wyse aangeval. Hy het oorleef. En in Januarie 2018 het verhoorafwagtende gevangenes drie bewaarders oorrompel en met kookwater gegooi. Hulle is ernstig beseer.