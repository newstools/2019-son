CHAOS het Maandagoggend weer op Kaapse paaie uitgebreek nadat ’n bus en ’n trok vroegoggend aan die brand gesteek is. Betogings het in Stockweg­ in Philippi uitgebreek toe inwoners glo oor krag en swak dienslewering die ding pad toe gevat het. Gedurende die betoging is ’n Golden Arrow-bus aan die brand gesteek. Bronwen Dyke-Beyer, ’n woordvoerder van die Gold­en Arrow-maatskappy, bevestig die bus is ook onder die klippe gesteek voordat dit aan die brand gesteek is. “’n Groep onbekende mense het begin om die bus met klippe te bestook. “Die drywer en passasiers het van die toneel gevlug. Dís toe die groep die bus aan die brand gesteek het.” Dyke-Beyer sê die omstandighede rondom die aanval is onbekend, maar hulle vermoed dit het iets met die betoging te doen gehad. “Ons is tans besig om die roete van die busse te verander. “Busse sal nou tussen Swartklip en New Eisleben-rylaan ry.” Die betogings het ook veroorsaak dat die paaie tot laatmiddag gesluit was. Jermaine Carelse, ’n woordvoerder van die Stad Kaapstad se brand-en-reddingsdiens, sê die polisie en metropolisie moes die personeel van die brandweer na die toneel begelei. Volgens Carelse is die brandweer na ’n brandende bus uitgeroep. “Toe die personeel op die toneel kom, was daar ook ’n trok wat uitgebrand het.” Sers. Noloyiso Rwexana, ’n polisiewoordvoerder, het die betogings bevestig. Sy sê meer as 500 mense het in die straat oor swak dienslewering byeengekom. “Die betoging het 05:00 begin. Die betogers het ’n Golden Arrow-bus, ’n trok en tyres gebrand. Hulle het ook klippe gegooi.” Rwexana sê Govan Mbeki-, Symphony- en Stockweg moes gesluit word. Sy het bygevoeg drie mense is vir openbare geweld gearresteer. “Die drie sal in die hof verskyn sodra hulle aangekla word. “Pops (die openbare orde-polisie-eenheid) en ander wetstoepassingsagentskappe sal in die area bly totdat orde herstel is.”