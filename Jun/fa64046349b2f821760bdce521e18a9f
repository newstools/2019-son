’N ZIMBABWIESE kameraman wat na Kaapstad verhuis het om sy drome na te jaag is in ’n mislukte kaping dood. Ray Chifamba (32) was voorheen ’n kameraman by Deen Channel. Ten tyde van die voorval het hy by Durham Studios in Soutrivier gewerk. Volgens Siyabulela Malo, ’n polisiewoordvoerder, het die voorval omstreeks 22:40 in Maartblomstraat in Lentegeur plaasgevind. “Ons ondersoek ’n saak van moord nadat ’n man hier doodgeskiet is,” sê Malo. Luidens berigte is Chee drie keer in die nek getref. Hy het toe beheer oor sy kar verloor en in ’n huis se muur vasgery. Na verneem word, het hy mense wat saam aan ’n musiek­video gewerk het, in Mitchells Plain gaan aflaai. Goeies Faizal Sayed, uitvoerende hoof van Deen Channel, het gister in ’n verklaring gesê Chee was baie lief vir musiek. “Hy het ’n passie daarvoor gehad. Hy was goed met die vervaardiging van die musiekvideo’s. Hy het al ’n hele paar goeies gedoen, maar die een waarmee besig was, was sy grootste een nog.” Chee het sy land verlaat om sy droom na te jaag. “Dit was iets wat hy vir sy ma gedoen het.” Sayed sê Chee het hulle kantoor lewendig gemaak en altyd almal laat lag. “Hy het hard gewerk. Hy wou altyd ’n groot naam wees. Dit is jammer dat sy lewe kortgeknip is.” Malo het gesê niemand is al vir die skietery in hegtenis geneem nie. Die polisie volg alle leidrade op.