DIE nasionale minister van polisie, Bheki Cele, is met ’n shutdown gedreig. Talle gemeenskapspolisiëringsforums (GPF’s) het die polisiehoof tot vandag gegee om sy huis in orde te begin kry. Die GPF-raad van die Mitchells Plain cluster het Woensdagaand by die Athlone-polisiestasie oor die bendegeweld vergader wat die Wes-Kaap verlam. Lucinda Evans, GPF-raadsvoorsitter van dié cluster, sê die meeste polisiestasies in haar area – Mitchells Plain, Lentegeur, Steenberg, Lansdowne, Ath­lone en Philippi – het die ver­gadering bygewoon. Grassy Park val ook in dié cluster. Hulle gaan volgende week ’n provinsiale vergadering met ál die GPF’s in die Wes-Kaap hou om oor die bendegeweld te praat. Volgens Evans moet Cele­ ’n noodspan uitstuur om die bende­geweld op die Kaapse Vlakte te stabiliseer. Die noodspan moet deur die weermag ondersteun word om lockdowns in hotspots uit te voer. Evans sê hulle gaan die Wes-Kaapse provinsiale polisiekantore beset as daar nie aan hulle eise toegegee word nie. Die raad eis ook dat die Wes-Kaap se polisiebestuur onder administrasie geplaas word en ’n tydelike polisie­bestuurskomitee aangestel word. Volgens Albert Fritz, die Wes-Kaapse minister van gemeenskapsveiligheid, is daar tussen Novem­ber 2018 en Mei vanjaar ongeveer 2 302 moorde gepleeg, waarvan die meeste bendeverwant is. Min. Fritz het vroeër met genl.maj. Mpumelelo Manci, waarnemende provin­siale kommissaris, en ander rolspelers oor die bendegeweld vergader. Fritz het belowe om die gapings in die Vuur­wapenwet te bekyk om te verhinder dat vuurwapens en ammunisie in bendes se hande beland. Die hewige reaksie van die GPF’s kom nadat bendelede sers. Dovovan Prins van die Steenberg-polisiestasie Maandagaand doodgeskiet het. Evans het gesê indien Cele nie vandag die noodspan na die Kaapse Vlakte se hotspots stuur nie, wil hulle Maandag met hom vergader. Hanif Loonat, die voormalige voorsitter van die cluster se GPF-raad, is sedert 5 Mei geskors nadat hy gepraat het oor die gebrek aan hulp wat hulle van die polisie kry. Aziza Kannemeyer, die voorsitter van die Athlone­-GPF, het op die vergadering gesê: “Kinders kan nie eens buite speel nie. “Die cops doen niks om die bendegeweld in die area te bekamp nie. Ons is moeg om soos gevangenes in ons huise te bly.” Sandy Schuter, voorsitter van die Strandfontein-GPF, het gesê: “Die groot probleem is ook dat daar nooit ’n polisievên beskikbaar is wanneer daar noodgevalle is nie.” Daar is ook gekla oor werkloosheid, dwelmmisbruik en armoede wat ’n groot rol in die bendegeweld speel.