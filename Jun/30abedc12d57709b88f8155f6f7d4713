DIE Nieu-Seelandse krieketspan is nog goed op koers na die Wêreld­beker-titel. So glo die veelsydige Jimmy Neesham. Dis ondanks sy span se nederlaag Woensdag teen Pakistan. Die Black Caps het met ses paaltjies in Birmingham verloor. Dis hulle eerste nederlaag in dié toernooi om die Wêrelbeker (WB). As Nieu-Seeland gewen het, sou hy deurgedring het tot die halfeindronde. Babar Azam se 101 onoorwonne lopies en drie paaltjies deur Shaheen Shah Afridi het die Kiwi’s egter gesink. Neesham het met 97 onoorwonne lopies vir die Kiwi’s geveg. Hy sê: “Dis ’n hoë verwagting om die hele WB-toernooi onoorwonne te bly. Daar is net te veel sterk mededinging vir sulke hoë ambisies. “Vir ons gaan alles daaroor om die halfeindronde te haal. Die nederlaag het dít nie verander nie. “Ons sal steeds op dieselfde manier voorberei vir ons volgende wedstryd.” Daardie volgende wedstryd is ’n vername een môre op Lord’s teen Australië. Dié land het reeds vir die halfeindronde gekwalifiseer. – Sport24