TWEE diknekke in die vorige Oos-Kaapse regering is ingesluit by pres. Cyril Ramaphosa se nasionale kabinet­. Phumulo Masualle is die nuwe adjunkminister van openbare ondernemings. Hy sal direk onder minister Pravin Gordhan werk. Noxolo Kiviet is die nuwe adjunkminister van openbare werke en gaan saam met minister Patricia de Lille werk. Masualle was die afgelope vyf jaar die premier in die Oos-Kaap. Voor hy dié top job gekry het, was hy ’n LUR vir paaie en openbare werke en toe ’n LUR vir finansies en ekonomiese ontwikkeling. Kiviet was die afgelope vyf jaar die speaker in die provinsiale wetgewer in Bhisho. Voor dit was sy die premier in die Oos-Kaap.