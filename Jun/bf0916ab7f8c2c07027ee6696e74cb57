CITRUSDAL. – Hoe kan armoede hokgeslaan word as die regering sy rug op opkomende boere draai? Só vra Willa Williams, voorsitter van die Citrusdal-proefplaas­gemeenskapsprojek. Williams se gesin is een van 22 wat sedert 1997 op die proefplaas sowat 3 km buite die dorp boer. Volgens Williams het die regering die plaas van 129,7 ha jare gelede gebruik om navorsing te doen oor landbougewasse, maar die boerdery-aktiwiteite daar staan al jare stil. Williams vertel: “Die Landbou­navorsingsraad (LNR) was tot 2008 in beheer van die plaas. “Dit wou in 2018 hê ons moet ’n jaar lange huurkontrak onder­teken, maar wat sou daarna met ons gebeur? “Ons hoor gerugte dat hulle (die LNR) die plaas teiken vir ’n swartbemagtigingsprojek wat ons uitsluit. Ons is nie te vinde daarvoor nie. “Hier is soveel armoede in die omliggende gemeenskap en ons sit met al die boerderykennis. “As ons dié vrugbare grond bewerk, kan ons nie net onsself bemagtig nie, ons kan in die proses werk skep.” Volgens hom moet hulle klippe kou om ’n lewe op die proefplaas te maak. “Ek boer met ’n paar skape, maar ons sit met baie uitdagings. “Hier is nie meer water op die plaas nie en die elektrisiteit is jare gelede al afgesit. “Dit is saans pikdonker hier en ons is nie aldag seker van ons en ons familie se veiligheid nie. “In die hele Cederberg-streek is sowat 10 000 buitelanders wat op plase werk. Die locals gaan agteruit. “Ek kan nie verstaan hoekom die regering ons nie tegemoet wil kom nie,” voeg hy by. Nog ’n opkomende boer, Hennie de Villiers, sê hulle is moeg van al die leë beloftes wat hulle oor die jare moes hoor. “In 2006 het die LNR beloof om ons te help, maar daar het niks van dié beloftes gekom nie. “Die mense hier het nie werk nie. Ons kon ’n verskil maak in ons gemeenskap, wat krepeer onder tik- en drankmisbruik. “As ons hierdie plaas kan bewerk, kan jy weer vir die mense hoop gee en armoede verlig. “My vrou moet in ’n buurdorp gaan werk omdat sy met ’n wit man getroud is.” ’n LNR-woordvoerder, Mpho Ramosili, het erken weens ’n gebrek aan geld vind daar tans geen navorsing- of boerderybedrywighede plaas op die betrokke proefplaas nie. “ ’n Proses om die plaas uit te verhuur, is tans aan die gang. Dit sal gefinaliseer word sodra alle betrokke partye ’n ooreenkoms bereik,” het Ramosili gesê. Ramosili het egter nie uitgebrei oor presies wie hierdie belang­hebbende partye is nie.