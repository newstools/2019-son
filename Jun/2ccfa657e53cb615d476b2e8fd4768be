’N VERMEENDE Baaise gangster is gearresteer vir die skietvoorval laas naweek waarin ’n 10-jarige kind getref is. Kol. Priscilla Naidu, ’n polisiewoordvoerder, sê die polisie se provinsiale bende-eenheid het Woensdagaand in samewerking met lede van die Mountweg-polisiekantoor inligting opgevolg. Om 22:45 is die vermeende gangster (25) by sy huis in Goliathstraat, Gelvandale, gearresteer. Hy sal teregstaan op vier klagte van poging tot moord. Die man sal na verwagting vandag in die plaaslike landdroshof verskyn. Die twee ander verdagtes wat by Saterdagaand se skietery betrokke was, is nog op vrye voet. In dié voorval het die drie mans 19:00 op die hoek van Springbok- en Tobiasstraat geloop toe nog ’n groep van drie mans in hulle rigting aangekom het. Twee mans het vuurwapens uitgeruk en op die eerste groep geskiet. Hulle het onbeseer weggekom. ’n Dwaalkoeël het egter ’n 10-jarige seun wat op die paving gesit het, in die boarm getref. Hy is hospitaal toe geneem vir behandeling. Die groep verdagtes het weggehardloop.