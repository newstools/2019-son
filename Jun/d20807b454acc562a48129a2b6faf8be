JÜRGEN Klopp, Liverpool se breier, sê die klub moet nou die geld uithaal en wys as die span mededingend wil bly teen Europa se elite-klubs. Die Reds het laas jaar ’n allemintige £170 miljoen (sowat R3,1 miljard) op Alisson, Naby Keïta, Fabinho en Xherdan Shaqiri bestee. Dit het hulle van ’n tweede plek in die Premierliga én die Champions League-titel­ verseker. Klopp sê nou splash die cash, maar hy het in 2016 – nadat Manchester United Paul Pogba vir ’n rekordbedrag gekoop het – gesê: “Ander klubs kan geld spandeer en topspelers ver­samel. Ek wil dit anders doen. Al kan ek die geld spandeer, sal ek dit steeds anders doen.” Klopp het nog geen nuwe spelers by sy groep gevoeg nie, maar het wel met die Duitse sender ZDF gepraat oor sy Pogba-kommentaar. “Ek het dit gesê toe ek in Duitsland was en Bayern Munich ’n bodemlose geldput van £100 miljoen gehad het. “In vandag se mark kry daardie tipe geld jou net een ver­dediger. “So, die geld is genoeg om een speler in vandag se mark te koop. Dit dek egter nie eens hulle salarisse nie. “Die mark het meer verander as wat ek verwag het, maar ek staan by wat ek gesê het. “Miskien is ek verkeerd verstaan, maar my punt was – as ons ’n punt bereik waar sokker slegs oor geld gaan en nie oor sokker nie, dan sal ek liewer die job los. Ek voel steeds dieselfde oor wat ek gesê het.” Klopp vertel Liverpool is ’n ambisieuse klub en moet dieselfde hoeveelheid geld as ander klubs spandeer, anders sal hy nie kan meeding nie. “Almal splash die cash. So, ons moet dieselfde doen,” het hy afgesluit.