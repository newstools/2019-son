SUTHERLAND. – Van orals oor die wêreld stroom mense om na hulle sterrewag te kom, maar hulle stêre moet wag wanneer dit by behoorlike toiletgeriewe kom. Só kla inwoners van die woonbuurt Riemvasmaak in die Karoodorpie. Moerige inwoners sê hulle is nou net mooi moeg daarvan dat hulle dorpie as hierdie pragtige plattelandse oase bemark word terwyl hulle van die ellende krepeer. Jack Dampies, ’n inwoner van Riemvasmaak, sê hy woon al die afgelope 13 jaar in die haglikste omstandighede. “Hier is geen water of krag nie. “Ons almal moet een toilet gebruik. “My hokkie het ook nie vensters in nie. Wanneer ek soggens wakker word, voel dit of ek onder ’n yskombers geslaap het. “Dit is regtig nie lekker om so te bly nie en met sulke liederlike toilette opgeskeep te sit nie,” vertel Dampies. Volgens nog ’n inwoner het hulle al oral aangeklop vir hulp. “Dit is nie asof ons munisipaliteit nie van ons situasie weet nie, maar niemand kom eenvoudig na vore om te help nie. “Dit is dan asof ons nie meer bestaan nie. Ons weet nie meer wat om te doen nie.” Donovan November, die adjunkleier van die DA op die dorp, sê hulle hande is basies afgekap omdat hulle in die minderheid is in die Karoo-Hoogland-munisipaliteit (KHM). “Vroeër vanjaar het ’n televisieprogram Sutherland aangewys as een van die mooiste dorpe in die land, maar hulle het net een kant van die dorp gewys. “Daar is glad nie gewys hoe die agterstes van die agtergeblewenes sukkel om ’n bestaan te maak nie,” het November gesê. “Behuising en ordentlike sani­tasiegeriewe is ’n groot nood hier en die mense kry regtig swaar.” KHM se munisipale bestuurder, Jannie Fortuin, het bevestig hulle weet van die verskriklike nood. “Ongelukkig gaan dit baiekeer oor die beskikbaarheid van geld. “Die Noord-Kaapse regering het vir ons hulp aangebied om veral die sanitasieprobleem op te los. “Ons werk aan die probleem,” het Fortuin gesê.