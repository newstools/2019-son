EEN van Mzansi se baddest aktrises gaan binnekort in ’n film saam met die Hollywood-ster Vivica A. Fox verskyn. Ek onthou die pragtige Carmel Fisher as Roxanne Campbell in die destydse e.tv-sepie Backstage. Dié aktrise, danser en model het vanaf 2005 tot 2007 in daai sepie gespeel. Sy het in 2009 ook ’n rukkie gesig gewys in Rhythm City. Sy was ook ’n hit toe sy in M-Net se Survivor South Africa: Maldives verskyn het. Verder het sy die rol van Michelle Jephta in die sepie High Rollers vertolk. Nie lank daarna nie het sy swanger geraak en landuit getrek. Deesdae bly Carmel, wat in Johannesburg gebore is, in Los Angeles. En ons Suid-Afrikaners is uit ons vel uit dat ons dié briljante aktrise weer op die kassie kan sien. Carmel het op haar Instagram aangekondig dat sy in die fliek The Wrong Mommy gaan speel. Sy gaan die rol van Barbara in dié TV-fliek vertolk. Vivica speel nie net in die fliek nie, sy help ook om die fliek te produce. Carmel skryf dat sy die afgelope twee jaar baie opofferings gemaak het en dat dié rol net op die perfekte tyd gekom het. “Om na ’n land te verhuis, saam met ’n kleuter, dikwels (soos nou) net die twee van ons, sonder enige familie en vriende, waar ons verjaardae, Sondagmiddagetes, spontane pop-ins en nog soveel meer mis. “Ure se geloop en die gebruik van openbare vervoer om seker te maak ek kom by my tien minute oudisie en dan te hoop dat jou kleintjie nie ’n hindernis of ’n dealbreaker in oudisie-kamers is nie. “God weet net wanneer om ’n aangename verrassing te laat gebeur om jou op te beur en jou daaraan te herinner dat jy nog oukei doen. Sy timing is altyd perfek.” Ek is so opgewonde en kan nie wag vir dié fliek wat in Julie uitgereik word nie.