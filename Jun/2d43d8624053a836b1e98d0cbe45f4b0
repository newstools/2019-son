KORINGBERG en Samoa het Saterdag sprankelende hardloop­rugby gelewer. Dit was ten spyte daarvan dat – of dalk omdat – twee spelers in dié derby in Moorreesburg elk ’n rooi kaart gewys is. Selfs vlieënde klippe en bottels kon die spelers nie ontwrig nie. Gelukkig was daar heelwat polisielede langs die veld. Samoa het die groentjie in die Swartlandliga van die Boland oortuigend met 20-3 (13-0) op sy tuisveld geklop. Samoa het sy laaste twee wedstryde verloor terwyl Koringberg voor dié wedstryd wipstert derde in sy eerste seisoen in dié liga was. Elzin Alexander (agsteman, Koringberg) en Charlton King (stut, Samoa­) het mekaar sommer in die vierde minuut voor die bors gegryp. Nadat hy met die grensregter beraadslaag het, het die skeidsregter albei die rooi kaart gewys. Die wedstryd het daarna vreedsaam verloop. Koringberg het hard probeer, maar Samoa het alle aspekte van die spel oorheers. Samoa se afrigter, Ashley Amon, sê: “Die manne het kopgehou en gedoen wat ons bespreek het. “Ons kan egter nog baie verbeter. So, daar lê skaafwerk voor.”