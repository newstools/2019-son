DEUR hulle ’n tweede keer kokkerotte te noem, het die Sharks se breier, Robert du Preez, amptelik oorlog teen die KwaZulu-Natalse media verklaar. Du Preez het dié opmerking Saterdagaand op Nuweland herhaal nadat sy span die Stormers in die 82ste minuut uit die Superrugby-kompetisie geskakel het. Met Curwin Bosch wat weer fiks is en saam met die Sharks na Canberra gereis het om die Brumbies Saterdag te pak, gaan die media Du Preez se aanwending van die jong Oos-Kapenaar met valkoë dophou. As hy dit sou waag om sy seun, Robert jr., weer voor Bosch op losskakel te kies, gaan die gort behoorlik gaar wees. Bosch het hom tot dusver as ’n losskakel van interna­sionale gehalte bewys terwyl Du Preez jr. die afgelope seisoen sonder selfvertroue speel. Daar is geen waarborg dat Du Preez sy pos as breier gaan behou nie, al het sy span die uitspeelrondes gehaal. Die toergroep is: Agterspelers: Louis Schreuder (k), André Esterhuizen, Aphelele Fassi, Cameron Wright, Curwin Bosch, Jeremy Ward, Kobus van Wyk, Lukhanyo Am, Makazole Mapimpi, Robert du Preez, Rhyno Smith, Sbu Nkosi. Voorspelers: Coenie Oosthuizen, Cullen Collopy, Craig Burden, Dan du Preez, Gideon­ Koegelenberg, Hyron Andrews, Jacques Vermeulen, John-Hubert Meyer, Juan Schoeman, Kerron van Vuuren, Luke Stringer, Mzamo Majola, Ruben van Heerden, Thomas du Toit, Tyler Paul.