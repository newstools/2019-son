DIE nagmerrie van Suid-Afrika se krieketspan in die Wêreldbeker-toernooi duur voort. Suid-Afrika se swakste vertoning nog in ’n Wêreldbeker-toernooi het Sondag nog slegter geword. Pakistan het op Lord’s in Londen met 49 lopies gewen met die Proteas wat weinig veggees getoon het. Die Proteas het steeds net een sege agter hul naam ná sewe wedstryde in die toernooi. Pakistan het die loot gewen en eerste gekolf. Hy het 308/7 aangeteken danksy ’n baie middelmatige boulvertoning deur die Proteas. Dit was dieselfde ou storie toe die Proteas gekolf en tot 259/9 beperk is. Swak houekeuses was ’n gereelde verskynsel en dit het nooit gelyk of die Proteas die skietgoed sou hê om die wen­teiken te haal nie. Suid-Afrika het gou die paaltjie van die sukkelende Hashim Amla verloor, maar van sy ander kolwers het die jaagtog met belowende beurte amper op koers gekry. Soos dit egter deurgaans die geval in die toernooi was, het van die Proteas hulle begin ingrawe, maar kon nie voortgaan om ’n wenbeurt te speel nie. Quinton de Kock (47), Faf du Plessis (63) en Rassie van der Dussen (36) het die Proteas hoop gegee, maar Pakistan het die laaste sê gehad. Pakistan was baie swak in die veld en kon baie makliker gewen het as sy veldwerkers op hul stukke was. In Pakistan se kolfbeurt kon die Proteas se snelboulers nie vroeg paaltjies neem nie. Pakistan het stewig begin en dit was weer eens die bybreker Imran Tahir wat tot die Proteas se redding gekom het. Hy het die eerste twee paaltjies ingeoes om Pakistan se lopie-tempo af te bring. Haris Sohail (89) en Babar Azam (69) het egter baie goeie en uiters waardevolle kolfbeurte vir Pakistan gespeel. Lungi Ngidi het die laaste drie paaltjies wat in Pakistan se beurt geval het, ingeoes toe die kolwers die lopies woes gejaag het.