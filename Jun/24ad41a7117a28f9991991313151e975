HOTSPURS FC het Blackpool dié naweek ore aangesit in die Northern Areas Football Association (Nafa) se Premierliga. Blackpool, wat eens bo aan die log was, het met 0-3 teen Spurs vasgeval. Ondanks dié gemaklike sege voel Hotspurs se afrigter, Andrew Bosch, sy span kan beter doen. “Die wedstryd teen Blackpool was snaaks. Dit het gelyk asof Blackpool nie op hulle beste was nie. “So, ons het maar net ons kanse benut en die oorwinning behaal.” Bosch het bygevoeg sy span is vol jong spelers wat nog op hoërskool is. “Ons glo die spelers moet eerste op skoolwerk fokus. “Daarom is ons soms kort in getalle en oefen min omdat die spelers besig is om eksamen te skryf, maar steeds probeer die spelers hulle beste. “Ek is trots dat die spelers albei kante so goed hanteer.” Sibanye FC het Ramblers met 1-0 geklop en bly bo aan die puntelys. Die naweek se uitslae: Ramblers 0, Sibanye 1; Hotspurs 3, Blackpool 0; Fairview Rovers 3, Lads 1; Shamrocks 0, Park United 5; Stardrift 1, West Lake 3; Fair­dene 1, Helenvale 2.