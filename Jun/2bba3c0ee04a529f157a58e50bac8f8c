BOU eerder klaskamers as ’n binnebraai, eis ’n ontstoke ouer van ’n skool waar ’n fortuin voete gekry het. Meer as R321 000 het tussen die krake deurgeval by die Voorbereidingskool Vrijzee in Goodwood. Tog is daar nie net vrae oor hoe soveel geld uit die skool se bank­rekening kon verdwyn nie. ’n Ouer wat anoniem wil bly uit vrees dat sy kind geviktimiseer sal word, sê hy glo van die personeellede by Vrijzee misbruik artikel 38A van die Skolewet om die skool te melk. Artikel 38A maak voorsiening vir bykomende vergoeding vir personeellede van ’n skool uit geld wat byvoorbeeld uit insamelings gegenereer is. ’n Ouer pak uit: “Baie ouers is nie bewus daarvan dat skole van hierdie artikel 38A-klousule gebruik maak om addisionele geld aan individue toe te ken nie. Ons prinsipaal het verlede jaar ’n vergadering belê waarop sy wou hê die skool­beheerliggaam moes ’n artikel 38A-bedrag goedkeur. “Daarvolgens sou sy benewens haar salaris ’n ekstra R9 000 per maand score. “Natuurlik was die ouers gekant hierteen. “Vanjaar het ons toe agtergekom dat R321 000 van die skool se geld voete gekry het. Is dit toevallig?” Volgens die ouer wou die skoolhoof ook die personeelkamer laat vergroot. “Sy wou sommer ook ’n binnebraai in die personeel­kamer laat inbou – en dít terwyl ons ’n skoolsaal het waarin hulle mos vergaderings kan hou. “Veral ons graad R’s word nog in opslaangeboutjies van asbes gehuisves. “As geld spandeer moet word, kan dit mos gebruik word om behoorlike klaskamers te bou. “Baie van die skool se ouers is van Bi­shop Lavis en Matroosfontein. Hulle moet by loan sharks geld leen om die skoolgeld te betaal. “Ek dink nie dis reg dat ons kinders so gemelk word sodat ’n paar individue wat reeds van die staat ’n salaris ontvang, hulleself verder kan verryk nie.” Die skoolhoof is om kommentaar genader, maar albei haar selfone het straight na voicemail gegaan. Die voorsitter van die Voorbereidingskool Vrijzee se skoolbeheerliggaam (SBL), René Viljoen, het op haar beurt gesê: “Ek gaan nie kommentaar lewer nie. “Die saak (van die R321 000 wat vermis word) is aangemeld en die persoon het reeds in die hof verskyn. “Ons gaan die saak nou sy gang laat gaan.” Bronagh Hammond, woordvoerder van die Wes-Kaapse onderwysdepartement (WKOD), het gesê die bewerings oor ongerymdhede by die voor­bereidingskool is kommerwekkend. “By verdere navraag het ons uitgevind die SBL het die betrokke werknemer aangestel, nie die WKOD nie. “Ons distrikskantoor weet van die aangeleentheid. Die polisie ondersoek dit nou. “Omdat die persoon deur die SBL aangestel is, het hulle die reg gehad om die beweerde diefstal onder die polisie se aandag te bring nadat die skoolhoof bewus geraak het daarvan.” Volgens Hammond gaan haar departement wel die beweerde misbruik van die artikel 38A-klousule ondersoek.