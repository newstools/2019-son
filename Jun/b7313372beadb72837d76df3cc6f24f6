SWAK dissipline – nie ’n voorspelbare boulaanval nie – is glo die rede vir die Wes-Indiese Eilande se nederlaag met sewe paaltjies teen Bangladesj. Jason Holder, kaptein van die Windies, weier om sy boulers – hy ingesluit – die skuld te gee vir die maklike manier waarop die Tiere gewen het. Bangladesj het die wentotaal van 323 met nege boulbeurte oor bereik. Volgens Holder het die Windies 40 tot 50 lopies te min in hulle kolfbeurt aangeteken. “Dit was ’n goeie blad om op te kolf. Ons het net te min lopies gekry. “Ons kon egter ’n bietjie meer dissipline toegepas het toe ons kom boul het. Ons veldwerk het ons ook in die steek gelaat,” het Holder gesê. Volgens die Windie-kaptein was die plan om paaltjie tot paaltjie te boul, maar hulle kon dit net nie bestendig genoeg uitvoer nie. “Daar is geen verskonings wat ons kan maak nie. Ons moes meer gedissiplineerd gespeel het,” meen Holder. Ná ’n derde nederlaag bevind die Windies hulle nou saam met Suid-Afrika en Pakistan in ’n moeilike posisie om die halfeindronde te haal. Hulle moet ál vier hulle oorblywende wedstryde wen en hoop vir gunstige uitslae in ander kragmetings om nog ’n kans vir kwalifikasie te staan.