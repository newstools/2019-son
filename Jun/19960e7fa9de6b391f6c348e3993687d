VANG ons as julle kan. Dít is die anthem wat Callies FC se spelers dalk stilweg vir hulself ná games in die kleedkamer sit en sing. En met goeie rede – hulle is steeds die voorloper in die Premierliga van die Port Elizabeth Football Association (Pefa). Hoewel Callies die naweek met 2-2 teen PE Defence gelykop gespeel het, sê Darryl Ausmeier, die voorsitter, sy span is presies waar hy moet wees. Voorsprong “Ons is vier punte voor die res met een wedstryd oor voordat die tweede ronde afskop. “Die tweede ronde gaan baie moeiliker wees omdat almal dan al teen mekaar gespeel het en weet wat om te verwag. Daarom is dit goed dat ons ’n klein voorsprong het,” het Ausmeier verduidelik. Nóg ’n goeie uitslag het gekom met Chippa United wat die Nelson Mandela Metro-span met 8-1 ver­neder het. Doelwitte Chippa United se Pefa Premierliga-afrigter, Glen Minnie, sê al lyk 8-1 indrukwekkend, was dit indrukwekkender hoe sy span dit behaal het. “Ons het sekere doelwitte gestel in terme van hoe ons in die liga moet speel, veral in dié wedstryd. “Ek is bly dat ons hierdie tipe telling bereik het deur te hou by wat ons beplan het. “Dit wys my die spelers luister en is gewillig om hulle game te laat groei,” sê Minnie. Premierliga-uitslae: Chippa United 8, NMBM 1; Callies 2, PE Defence 2; Nelson Mandela-Universiteit (die Madibaz) 1, Forresters 3; PE Home­rovers 0, Hearts 2.