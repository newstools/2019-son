OOMPIE kry dalk binnekort sy dag in die hof. ’n Woordvoerder van die Valke, kapt. Philani Nkwalase, het aan Son bevestig die likwidasie van David Cupido se geldmaakskema, 4th Power­ Investments, beïnvloed nie hulle ondersoek nie. Volgens Nkwalase is die Valke in ’n gevorderde stadium van die ondersoek. Nkwalase het gesê: “Die saak gaan binnekort aan die staatsaanklaer oorhandig word om ’n besluit te neem. “Ons vra dat daardie beleggers wat nog nie na vore gekom het nie, dit sal doen vir die doel van die kriminele ondersoek.” Hy het gesê hulle wil bepaal hoeveel beleggers daar in totaal was sodat die totale koste betrokke by die geldmaakskema vasgestel kan word. Son het vandeesweek berig dat Cupido, die baasbrein agter 4th Power Investments, voorlopig bankrot verklaar is. Deo Labiri (Edms.) Bpk. het op 29 Mei in die Kaapse hooggeregshof aansoek gedoen vir ’n likwidasiebevel teen Cupido. Hy het tot 9 Julie om te bewys waarom die finale bevel nie toegestaan moet word nie. Dit wil voorkom asof Cupido sy beleggers se miljoene self opgevreet het. Bankstate van 4th Power Investments in Son se besit wys hoe David “Oompie” Cupido­ sowat R500 000 in een transaksie in sy persoonlike bankrekening betaal het. In verskeie ander transaksies is derduisende rande op verskillende dae in sy rekening inbetaal. Op een dag is geld ook oorbetaal aan sy vrou, Febe. Soms word dit onder die naam Febe/Beauty gedoen. Die laaste bedrag – ’n volle R5 122 945,21 – is op 19 Januarie 2017 uit 4th Power se rekening getrek. Dié geld is volgens Joanie Visagie van die Worcester Aksiegroep by Bidvest in ’n rekening betaal. Volgens Visagie het Cupido self aan haar gesê Bidvest het hom by sy huis besoek oor hulle onraad vermoed het. Sy het gesê: “Hy het mos in 2017 ook gesê hy werk nie meer met FNB of Capitec nie, maar met Bidvest.” Visagie het vroeër aan Son gesê sy het destyds self ’n vergadering met die Valke gehad. Hulle het toe Cupido se geldsake aan haar bekend gemaak. Sy vertel: “Wat ek op die bankstate gesien het, was hoe hy by verskeie winkels geswipe het. “Hy het ook van die geld na sy vrou se rekening en ander rekeninge oorgeplaas.” “Hulle het in e-posse aan my bevestig dat hulle nie sy geld gevat het nie. Hulle het genoem dat sy besigheid nie geregistreer is nie.” Son het Febe gebel omdat al haar man se nommers buite werking is. Haar foon het aanhou lui. Hulle huistelefoon se nommer werk ook nie meer nie.