DIE cops het twee skarrelaars Woensdagoggend in Manenberg raakgeskiet. Dit het gebeur toe die polisie slaags geraak het met gangsters wat wild en wakker geskiet en met gemeenskapslede wat hulle met klippe gegooi het. Die cops wou die bendeskietery in die gebied onder bedwang bring toe hulle onder skoot kom. Die twee skarrelaars was op die hoek van Red River Street en Cam Road toe hulle gewond is. Een is in die kop geskiet en die ander een is in die arm getref. Hulle is per ambulans na die hospitaal geneem. Volgens ’n inwoner wat verkies om anoniem te bly, het die twee mans plat gelê toe van die dwaalkoeëls hulle tref. Die ontstoke inwoner moan: “Daar was ongeveer 20 cops op die toneel. “Nie een van die cops het die toneel afgebaken of ondersoek nie.” Volgens sers. Noloyiso Rwexana, ’n woordvoerder van die polisie, weet hulle van die skietvoorval. Die onafhanklike polisie-ondersoekdirektoraat (Opod) ondersoek dit. Kader Jacobs, voor­sitter van die gemeenskapspolisiëringsforum in Manenberg, verduidelik: “Die polisie het verdagtes probeer arresteer toe daar op hulle geskiet is. “Ook wou die gemeenskap nie hê die cops moet die verdagtes arresteer nie. “Hulle het hulle met klippe bestook. “Die polisie het terug­geskiet en twee mense is gewond.” Volgens Kader het nege mense, onder wie drie gangsters, die afgelope twee weke weens die bendegeweld omgekom. Intussen sterk Abubar Solomons (1) in die hospitaal aan nadat hy Woensdag raakgeskiet is. Volgens sy pa, Assuman Hzobaza (27), is die laitie se toestand stabiel en was dit nie nodig om hom te opereer nie. Abubar en sy tante (19) was voor hulle wendyhuis in hulle jaart toe hulle raakgeskiet is. In Mitchells Plain, wat ook erg onder bendegeweld gebuk gaan, is drie mense sedert Dinsdag doodgeskiet. In die jongste voorval is twee mans in Tafelsig raakgeskiet. Dit het Woensdag gebeur. Een man is op die toneel dood; die ander een is met die ambulans na die hospitaal geneem. Woensdagaand het ’n 30-jarige man omgekom nadat hy in Portlands aangeval is. Die jong man is verskeie kere geskiet. Die voorval het omstreeks 21:00 in Riviera Way gebeur. Dinsdagoggend is ’n jong man in Tafelsig vol lood gepomp. Volgens Siyabulela Malo, ’n polisiewoordvoerder, volg die cops leidrade op. Niemand is tot dusver in verband met die skietery gearresteer nie.