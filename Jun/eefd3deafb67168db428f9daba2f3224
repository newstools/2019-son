VIER mense, onder wie ’n bejaarde vrou en ’n in ’n skietery gewond. Gangsters het omstreeks 18:30 losgebrand op ’n huis in Gousblomlaan, Uitsig. Luzio Fario (6) is in die linkerwang gewond en Francis Ogle (71) in haar regtervoet. Randall Adriaanse (40) is in sy agterstewe geskiet en Calvan Mouton (48) is in die linkervoet getref. Al vier is met die ambulans na die hospitaal geneem. Volgens Dawie van Wyk, voorsitter van die polisiëringsforum in Ravensmead, is dit een oomblik stil, maar die volgende oomblik skiet die gangsters weer dat dit goed gaan. ’n Bekommerde Van Wyk sê: “Jy dink die gebied is veilig, maar dan hoor jy weer skielik iemand is raak geskiet. “Dit is ook nou skool­vakansie. “Baie kinders is in die strate, want daar is nie in hierdie gebied vakansie­programme in plek om hulle besig te hou nie. “Die polisie patrolleer en monitor die gebied, maar die bendes skiet nog steeds. “Ons is veral bang vir die onskuldige kinders wat in die bendes se kruisvuur kan beland.” Die jong Ashwin Jonas is verskeie kere getref toe hy in die bendes se kruisvuur beland het. Luidens berigte was die 12-jarige Jonas en sy tjommies besig om karre buite ’n moskee op te pas. Die cops het intussen verskeie sake van poging tot moord oopgemaak. Niemand is nog in hegtenis geneem in verband met die voorvalle nie. Die cops is steeds besig om leidrade op te volg.