VIER mense is Donderdag in afsonderlike skietvoorvalle afgemaai. In Manenberg is Graham Brits (40), ’n vermeende bendelid van die Americans, in Irvinestraat doodgeskiet. Die voorval het omstreeks 15:30 Donderdag gebeur. Brits is op die toneel dood. Die cops is nog besig om die omstandighede rondom die skietery te ondersoek. Niemand is nog gearresteer nie. Nog ’n man is Donderdagaand in Hanover Park vermoor. Dié voorval het in Silica Court gebeur. Hy is op die toneel dood. In Bonteheuwel het die bendegeweld ook nog ’n slagoffer geëis. Die voorval het in Chestnutstraat gebeur, waar ’n 24-jarige man doodgeskiet en ’n 18-jarige seun gewond is. Bonteheuwel se voortslepende bendegeweld het die afgelope jaar reeds 36 mense geëis. Volgens sers. Noloyiso Rwexana, ’n polisiewoordvoerder, is niemand nog vir hierdie moorde gearresteer nie.