DAAR is net geen keer aan Caster Semenya se prestasies op die atletiekbaan nie. Semenya het weer haar staal gewys toe sy Dinsdagaand die 2 000 m vir vroue op indrukwekkende wyse by die Europese Outdoor Classic-byeenkoms in Montreuil, Frankryk, gewen het. Dit was haar eerste wedloop sedert sy laas maand die 800 m by die IAAF Diamond League-byeenkoms in Doha gewen het. Semenya, wat met nasionale rekords in die 400 m en 1 500 m spog, het 5:38.19 in die 2 000 m geklok. Sy het die legendariese Zola Budd se Suid-Afrikaanse rekord net-net gemis. Budd het die nasionale 2 000 m-rekord van 5:38.07 in April 1991 in Kaapstad opgestel. Sy het ook in Julie 1984 in Londen 5:33.15 gehol toe sy Brittanje destyds verteenwoordig het. Semenya het die groen lig gekry om tot 25 Junie aan middelafstandwedlope deel te neem. Sy sal na verwagting op 30 Junie by die Diamond League-byeenkoms in Stanford, Amerika, deelneem aan die 3 000 m.