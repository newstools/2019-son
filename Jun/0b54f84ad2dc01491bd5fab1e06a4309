ROBERTSON. – Pieter Tieras (54) verkoop koesisters om sy kind op universiteit te hou. Tieras klim elke Sondagoggend drieuur langs sy vrou uit hulle warm kooi om te begin bak. “Ek het iets om voor te leef: my vrou en my kids. Dis vir hulle dat ek dit doen,” sê die koesisterman. Heerlike Tiersas sê sy dogter is ’n groot inspirasie. “Sy swot chemiese ingenieurswese en is tans in haar tweede jaar,” vertel hy trots. Hy glo sy dogter gaan ’n groot sukses van haar studie maak. Mense koop die heerlike koesisters alte graag. Volgens Tieras is sy resep ’n geheim. “My droom is om nog eendag my eie bakkery in die dorp te open. “Ek sal alte graag in die gemeenskap wil terugploeg,” het Tieras met ’n koesister in die hand gesê.