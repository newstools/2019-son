’N TRAGIESE hel! Dít is presies hoe die afgelope ses maande van Natasha Abrahams se lewe beskryf kan word. Dié mammie wil ’n jaar soos 2019 nie eens vir haar grootste vyand skenk nie. Hartseer het haar soos ’n swart hond agtervolg. Sedert Son die mammie leer ken het, was daar nooit ’n glimlag op haar gesig nie. Daar was altyd net ’n bitter treurige trek om haar mond en twee hartseer oë. Natasha se geliefde seuntjie, Denzil Abrahams, was net drie jaar oud toe hy in Januarie brandwonde opgedoen het in ’n brand by sy ouma se huis. Sy vierjarige tweeling­nefies, Em-Jay en E-jay Eksteen, het in dieselfde brand so ernstig seergekry dat hulle kort ná die voorval beswyk het. Denzil het die brand oorleef, maar sy lyfie is deur maande van hel. In net drie maande het hy 13 operasies ondergaan – vergeefs. Die seuntjie het op 20 April sy laaste asem uitgeblaas. Mammie Natasha is deur maande van pyn. Nie net het die familie gerou oor die tweeling se dood nie, haar eie seun was nou ook weg. En tussen al die drama deur was Natasha boonop swanger. Hulle geluk was van korte duur. Kort ná Denzil se afsterwe is Natasha se kêrel, Denver Kotze, dood nadat hy 26 keer met ’n mes gesteek is. Die grusame moord is tydens ’n baby shower vir Natasha reg voor haar ma se huis in Ericastraat, Kleinvlei, gepleeg. Onbewus van die bitter­e tragedies waardeur haar mammie gaan, het baba Denelee gereed geraak om gebore te word. Die petite babadogtertjie is die oggend van Maandag 24 Junie met ’n fyn gehuil gebore. Pappa Denver se plek was leeg langs die bondeltjie in ’n kombersie toegewikkel. Natasha hou haar babatjie teer vas terwyl sy sê: “Ek en Denver het nogal kort voor sy dood op dieselfde dag besluit haar naam gaan Denelee wees.” Dié keer is daar ’n sagtheid in Natasha se gesig. Daar is ook ’n glimlag oor die hoop wat die nuwe lewetjie haar gebring het. Die mammie sê sy het weer joy in haar lewe. Sy sien Denzil in haar dogter. “Ek sal nooit vergeet van almal wat ek verloor het nie. Hulle is deel van my,” sê Natasha. “Maar dié babatjie het nou weer ’n stukkie vreugde in my lewe gebring.”