HULLE noem hom die Blou Bul met die ystervuis. Dis die Kaapse swaargewigbokser Tian Fick, wat Sondagaand vir ’n SA titelgeveg gekwalifiseer het toe hy Josh “Red Beast” Pretorius in die Sunningdale-sportkompleks in Tableview met punte oor ag rondes geklop het. Fick sal in Pretoria teen die wenner van Sondag se SA titelgeveg tussen die verdedigende kampioen, Ruann Visser, en Justice Siliga te staan kom. Fick behoort voor die einde van die jaar sy groot kans te kry. Hy het goed geboks en Pretorius twee keer platgeslaan. Die bokser van Richardsbaai het egter groot hart gewys en opgestaan. Fick is ná sewe gevegte nog onoorwonne. Nicholas Radley het sy SA ligswaargewigtitel die eerste keer suksesvol verdedig toe hy Frank Rodrigues met ’n tegniese uitklophou verslaan het. Rodrigues se afrigter, Alan Toweel, het die handdoek in die 12de ronde ingegooi. Radley is nou ná nege gevegte onoorwonne en gaan die internasionale arena betree. Rodriques gaan voortaan as ’n middelgewig boks.