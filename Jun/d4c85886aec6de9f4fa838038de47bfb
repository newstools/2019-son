DIE Twitter-gebruiker Mamacita, wat die naam @melissaweber gebruik, se twiets word deur die Muslim Judicial Council (MJC) ondersoek nadat die klein bittergal getwiet het oor ’n masiet se athaan. In die twiets, wat in Son se besit is, blameer ene @melissaweber die athaan vir haar slaapprobleme. Haar twiets, waarin sy altyd gif spoeg in die rigting van Moslems, het al in 2013 begin. In haar eerste twiet op 14 September 2013 skryf sy: “As daai moskee nie vinnig stilbly nie, gaan ek dit met varkvet bombardeer.” Op 24 Mei 2018 het sy weer oor ’n moskee complain, maar die keer getwiet oor “*ssh*l*s” wat in haar parkeerplek parkeer. Haar onlangse boodskap, wat op 11 Mei 2019 getwiet is, het die meeste loves gekry. Hierin sê sy dat die moskee onnadenkend onbeskof is. En dat dit harder as haar TV, radio of alarm is. Sy maak ook ’n verwysing na die onlangse storie oor die Zeenatul Islam-masiet wie se athaan headlines gehaal het toe iemand in die gebied complain het. Volgens @melissaweber is sy nie die een wat die klag gelê het by die Stad nie. Abdul Khaliq Allie van die MJC sê dié tipe twiets word baie ernstig opgeneem en het aan Son bevestig dat hulle dit nou ondersoek. Son kan ook bevestig dat die persoon wat die twiets geskryf het, Melissa Weber, twee jaar lank ’n lid van die DA se jeug was. Zahid Badroodien, die mayco-lid belas met gemeenskapsdienste en gesondheid, bevestig dat Weber se menings nie ’n refleksie van die DA s’n is nie. Weber het intussen haar account op Twitter delete. Badroodien voeg by dat hulle besig is om oplossings te soek vir die debakel rondom die masiet se “geraas”. “Ons soek meer inligting van die moskee. “Het die persoon wat die aanbidding doen sedert verlede jaar verander? Het hulle ekstra speakers gekry? Is die speakers harder gestel? “Dié tipe antwoorde kan ons na ’n ooreenkoms lei.” Intussen bevestig ’n informant dat die klaer van die Zeenatul-masiet wel in die gebied van die moskee woon. Son kan ook bevestig dat die tweede “nie-tegniese” toets wat as gevolg van die wet gedoen is, langs die klaer se huis uitgevoer is. Hier het kenners by die ding waaroor gekla word, gestaan en gehoor of die geluid wel ’n nuisance is.