’N GROEP inwoners van Riebeek-Wes is up in arms omdat hulle “vrot” RDP-huise kry. Dit volg nadat twee mense onlangs beseer is toe ’n woning gedeeltelik inmekaar gesak het. Die voorval het sowat twee weke ge­lede gebeur, ’n dag nadat die mense ingetrek het en albei is in die hospitaal opgeneem. Die een man is in die Tygerberg- hospitaal en die ander in ’n private kliniek in Kraaifontein opgeneem nadat die boonste gedeelte van hulle woning ingetuimel het. Marguerite Liebenberg, die woordvoerder van die Riebeekvallei-krisiskomitee, het gesê: “Daar gaan altesaam 200 RDP-huise op die ou vullis- en riool-dump gebou word. “Daar het tot dusver 30 gesinne ingetrek, maar die meeste mense weier om hulle intrek te neem omdat dit nie voldoen aan sekere standaarde nie. “Ons het Sondagaand ’n massavergadering gehou en Maandag betoog toe die 30 gesinne hulle sleutels ontvang het. “Behalwe die flat wat ingeval het, is daar ook nie elektrisiteit nie. Die mense moet kos op ’n vuur maak. Die huise is nat en koud en die wind is swaar hier by ons. “Die huise is ook baie klein en is met een laag bakstene gebou. Dis nie huise nie, maar varkhokke!” Die inwoners van die ou skema kla ook die water vloei by erwe in omdat daar nie gutters by die nuwe huise aangebring is nie. Die huise word tussen ’n spoorlyn en begraafplaas gebou omdat plaasboere geweier het om hulle grond vir behuising te verkoop. Joggie Scholtz, munisipale bestuurder, ontken die huise is vrot gebou. Scholtz het gesê: “Die skema is goedgekeur deur die Wes-Kaapse regering. Ons sal defekte ondersoek en gratis herstel. “Ons doen ook aansoek vir geld om die geute aan te bring. “Die huise word langs die ou vullis-dump gebou en ons beplan om ’n sportveld op die dump te bou.”