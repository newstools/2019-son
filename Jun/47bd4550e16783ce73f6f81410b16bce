DIE gewilde Spookhill Challenge-wedloop word môre­oggend vir die 39ste keer aangebied. Dié uitmergelende wedloop oor 15 km word deur die Helderberg Harriers-atletiekklub gereël. Dit begin en eindig by die Primêre Skool Beaumont in Somerset-Wes. Daar is ook ’n opsie van ’n 5 km-pretdraf vir diegene wat nie vir die langer afstand kans sien nie. Sowat 4,5 km van die beginpunt van die 15 km-wedloop sal atlete die eerste groot opdraande moet aandurf. Dié is baie bedrieglik. Van ’n afstand lyk die opdraande soos ’n afdraande. Vandaar die naam Spookhill. Die hoogste punt van dié steil bult is sowat 6 km vanaf die begin van die wedloop in Silverboom Kloofweg. Die 15 km begin 08:00 en die 5 km-pretdraf 08:15. Die prysuitdeling vind 10:30 plaas. Inskrywings word op die oggend van die wedloop aanvaar. Die 15 km kos R80 terwyl die 5 km net R20 is. Atlete wat nie klublede is nie, sal ’n tydelike lisensie van R50 moet koop. Inskrywings is gratis vir deelnemers ouer as 70 jaar. Net 2 000 deelnemers word toegelaat om aan die wedloop deel te neem. Die huidige rekord van 46 min. 43 sek. vir die mans is deur Greg Liefeldt opgestel. Frith van der Merwe (54:28) hou die rekord vir vroue. Daar is ’n volle program met wedlope vir alle ouderdomsgroepe. Die eerste wedloop vir seuns en meisies onder 8 oor 1 km begin reeds 11:00. Die laaste wedloop van die dag – dié vir senior mans en vroue oor 4 km – begin 15:45.