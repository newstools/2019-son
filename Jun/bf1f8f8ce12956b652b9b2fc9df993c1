DIE Wêreld Junior Para-kampioenskapsbyeenkoms wink vir die Hoërskool Cloetesville se spoedvraat. Die atleet Paul Daniels (16) is gekies om einde Julie in Switserland te gaan hardloop. Daniels het vanjaar sy derde SA kampioenskapsbyeenkoms gewen. Sy beste tyd in die 100 m is 12,78 sekondes, wat hom ’n plek in die SA span waarborg. Daniels se afrigter, Fanie van der Merwe, sê Daniels se atletiekloopbaan het sowat vier jaar gelede begin. “Dis toe ’n nieregeringsorganisasie, Jumping Kids, vir Daniels ’n paar hardloopbene geskenk het,” vertel Van der Merwe. Daniels se bene is op drie­jarige ouderdom onder sy knieë afgesit toe hy breinvliesontsteking gehad het. Hy is ook ’n ambassadeur vir Össur, ’n maatskappy wat ortopediese toerusting verkoop. Daniels oefen net twee keer ’n week omdat Van der Merwe op die ander dae by ander skole afrig. Op die dae wanneer Daniels oefen, vervoer Van der Merwe hom van en na sy huis op die Packham-plaas, wat langs die R44 geleë is. Daniels sê dit is ’n hoogtepunt vir hom om gekies te word om Suid-Afrika in Switserland te verteenwoordig. Die uitdaging wat Daniels egter in die gesig staar, is dat hy en sy afrigter albei R35 000 benodig vir die reis na Switserland. Drome Hulle het ’n BackaBuddy-veldtog (backabuddy.co.za) in die sosiale media waar mense wat wil help, geld kan skenk. Enige een wat die jong man se drome wil laat waar word, kan Van der Merwe bel by 084 568 2344 of e-pos hom by fanie@inspired2become.org.