HELENVALE is ná ’n goeie oorwinning in die Northern Areas Football Association (Nafa) se Premierliga steeds op die hakke van die top-spanne. Helenvale het Stardrift 3-1 geklop om te verseker sy droom om die titel te verower, bly steeds lewend. Helenvale se breier, Eldridge Matsimela, sê hulle oorwinning het gekom omdat sy span op ’n goeie veld gespeel het. “Ons hou daarvan om op Fairview se sportgrond te speel. Ons is steeds onoorwonne op daardie velde. “Dit laat ons toe om ons tipe sokker te speel. Ons hou van die bal pass en dié veld laat ons toe om dit te gebruik,” sê Matsimela. Die span het dié seisoen effe stadig weggespring en ritme gekort, maar Matsimela sê dis maar net hoe dinge soms gaan. “Die wedloop vir die liga-titel is nog lank nie verby nie. “Ons het ook al soos Sibanye – wat tans voorloop – vroeg onder die ander spanne weggetrek, maar nou begin dinge moeilik word.” Helenvale is nou vierde agter Park United, Fairview Rovers en Sibanye. Matsimela sê sy span vat Lads die komende naweek aan en is gereed vir nog ’n goeie oorwinning. Nafa-uitslae: Fairview Rovers 0, Park Unit­ed 1; Helenvale 3, Stardrift 1; Ramblers 4, Blackpool 1; Hotspurs 2, Lads 2; Shamrocks 0, West Lake 4; Bloom Callies 3, Fairdene 1.