HET julle RiRi op die Champagne Papi se arm gesien? Drake het die afgelope week ’n hele reeks foto’s van homself op sy sosiale media gelaai waar hy op vakansie is. Die fans het egter verby sy pragtige bruingebrande vel gekyk en ingezoem op die interessante ink op sy arm. Uitgewys As jy mooi na die tatoe op sy arm kyk, lyk dit soos ’n portret van die rapper se eks Rihanna. En die Champagne Papi se fans eet nie vaak pies nie. Hulle het sommer dadelik gesien dis RiRi wat daar op sy arm pryk. Hulle het dit in die comments by die foto op Instagram uitgewys. Een fan skryf: “Drake het ’n tatoe van Rihanna op sy arm. Oukei!” ’n Ander een skryf: “Ek moet ’n close-up van Drake se Rihanna-tatoe sien.” Nóg ’n fan laat hoor: “Die feit dat Drake ’n tatoe van Rihanna het, maak my naar.” Ek is nie verbaas dat Drake ’n tatoe van sy eks het nie. In 2016 by die VMA’s was hy mos mal genoeg om voor die hele wêreld sommerso oor die mic vir RiRi, wat nou die skatryk Saoedi-sakeman Hassan Jameel date, te vertel hoe lief hy haar het. Gelukkig het hy darem nie nét die tatoe van RiRi op sy lyf nie. Daar pryk tatoes van Lil’ Wayne, Sade, Aaliyah, sy ma, oom en ouma, sowel as sy derra, Dennis Graham, se mugshot.