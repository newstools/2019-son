VERGEET wat in die rekordboeke staan – dit is bloot ’n kwessie van krag teen krag tussen die Pumas en Griekwas. Die twee swaargewigte in vanjaar se SuperSport Rugby Challenge kom Sondag in die Transnet Saldanha-stadion in die eindstryd teen mekaar te staan. Die twee spanne word ook deur twee van die land se mees ambisieuse rugby­afrigters gebrei. Jimmy Stonehouse (55) is die Pumas se planmaker, terwyl Brent Janse van Rensburg besig is om die Griekwas in ’n krag te omskep. Stonehouse is reeds jare lank ’n deel van die Pumas se setup. Hy kon egter tot dusver nie ’n impak maak wat ander unies laat skarrel om sy dienste te bekom nie. Hy het laas jaar na die Pumas teruggekeer nadat hy die Japanse rugbyklub To­shiba Brave­ Lupus van 2015 tot 2017 afgerig het. Stonehouse se span spog egter met ’n onoorwonne rekord op pad na die final. Stonehouse kon verlede jaar ná sy terugkeer die SuperSport Rugby Chal­lenge-beker in die Pumas se raadsaal kry. Die Pumas het – ironies genoeg – die Griekwas met Janse van Rensburg aan die stuur geklop. “Ek was nie ’n lid van die afrigtingspan nie, so daar is nie druk op my nie. “Die feit dat ons hulle in die uitspeelronde geklop het, maak ons seker die gunsteling. Wat ek wél kan sê, is dat die spelers glo hulle kan wen. “Maar aan die ander kant moet ons nog daarvoor speel.” Die afgelope vyf jaar het Van Rensburg (38) die Oostelike Provinsie, Boland, Pumas en nou Griekwas afgerig. Dis ’n duidelike aanduiding dat hy sy kleim as een van die land opkomende breiers wil afsteek. En agtereenvolgende suksesse kán die ding doen. Dit is die derde keer agtereenvolgens dat die Griekwas in die final sal speel. Van Rensburg sê: “Die Pumas is ’n span wat met ’n direkte voorspeler-spelpatroon speel. Hulle is geneig om jou te wil boelie. Hulle het ook ’n effektiewe kicking game. Ons sal daarteen moet waak.”