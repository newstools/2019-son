’N VERMEENDE gangster is die afgelope week in Elsiesrivier koelbloedig doodgeskiet. Chalton Lewis (22), die pa van ’n minderjarige seuntjie, is in Springboksingel vol lood gepomp. Volgens sy hartseer pa, Wilfred Lewis, het sy seun by mense se huis in die straat gesit toe hy raakgeskiet is. Die pa sê: “Ek het ’n oproep van my seun gekry en hy wou weet waar ek is. “Ek het vir hom gesê ek is op pad huis toe vanaf Parow. “Voordat ek kon vra waarvoor hy my soek, het die foon afgegaan. Ek het verskeie kere terug gebel, maar daar was geen antwoord nie. “Toe ek by die huis kom, het ek my vrou onder trane gekry. “Sy het my vertel dat my seun doodgeskiet is. Ek het na die toneel gegaan. Hy was onder bloed en was reeds dood.” Vergewe Volgens die pa was die voorval bendeverwant omdat sy seun lid van ’n bende was. Hy sê: “My seun was in die gangs en tog was hy nie so grootgemaak nie. “Ons vergewe die persone wat hom doodgeskiet het en wil net aangaan met ons lewe.” Volgens kapt. FC van Wyk, ’n polisiewoordvoerder, is niemand tot dusver vir die moord gearresteer nie. Dié 26-jarige man is in die vroeë oggendure in Castle Lane raakgeskiet. Hy het nog gelewe en is met die ambulans na die hospitaal geneem waar hy by sy aankoms dood verklaar is. Volgens inwoners van Belhar is twee mense sedert verlede week in verskillende skietvoorvalle afgemaai. Vyf mense is ook Saterdag in ’n oor-en-weer-skietery gewond. Volgens sers. George Mjiwu, polisiewoordvoerder, is niemand nog gearresteer nie en ’n moorddossier is geopen.