DIS ’n conspiracy. Só het die moordbeskuldigde Maxwell Muller (22) van Helenvale Vrydag onder kruisondervraging deur adv. Rafiek Ahmed in die Baaise hooggeregshof gesê. Muller sê sy medebeskuldigde, Marshall Thomas (22), en een van die staatsgetuies maak stories op om hom te implicate in die skietdood van Hakeem Baartman (2). Hy sê hulle doen dit om hom in die moeilikheid te bring. Hakeem is op 18 November 2017 voor sy pa se huis in Hartebeesstraat, Helenvale, doodgeskiet. Muller sê hy weet nie waar die betrokke staatsgetuie daaraan kom dat hy by ’n dwelmpos in hegtenis geneem is nie. Volgens hom het hy ook eers in die hof verneem dat Thomas hom in sy bekentenis by die moord betrek. Ahmed het Muller gelei om te getuig dat sy hare voor die moord blond of lig geperoxide was. Dis toe dat Ahmed aan hom sê in die confession word ook melding gemaak van Muller se haarkleur destyds. Volgens Muller was hy in Julie 2016 die slagoffer in ’n bendesaak nadat daar op hom geskiet is. Hy sê hy dink hy het later verneem sy aanvallers was lede van die Kakdalers-bende. Muller sê hy weet nie hoekom hulle op hom geskiet het nie. Daarop het Ahmed hom gevra: “Is dit nie dalk omdat jy ’n lid van die Dondolos-bende, die opposisie, is nie?” Muller het geantwoord dat hy glad nie in bendebedrywighede belang stel nie. Hy sê hy het die saak later teruggetrek toe die staatsaanklaer hom gevra het of hy nog wil voortgaan daarmee. Muller sê dis omdat hy op die huidige saak wil fokus. Volgens Muller was hy die dag voor Hakeem se dood uit op parool. Hy sê hy en ’n vriend, Tertien, het daai dag na ’n tavern in Borchardsweg in Gelvandale gegaan. Volgens hom het hulle die hele nag daar bier gedrink, sommer baie daarvan. Hy sê hy het altyd geld omdat sy oom en antie vir hom sorg. Hulle gee hom altyd geld, sê hy, omdat hulle meen hy gebruik dit reg. Hy sê: “Hulle sien my as iemand wat verantwoordelik is.” Ahmed wou toe by Muller weet of dit dan nie gevaarlik is om van Gelvandale na Helenvale te stap nie. Muller se antwoord was: “Dit kán gevaarlik wees, maar nie vir my nie, want ek pla niemand nie.” Ahmed het toe gesê: “Ek dink dis baie gevaarlik om daar te loop. Hoekom het hulle daai tyd op jou geskiet? Daai saak was nog hangend toe jy daar rondgeloop het.” Hy het Muller toe daaraan herinner dat die gebied waar hy gedrink het, dié van die Upstand Dogs is. Volgens Muller het hy die volgende oggend tussen 04:00 en 05:00 by die huis aangekom en eers weer 15:00 wakker geword. Hy sê hy is toe na Tertien, maar toe dié nie tuis was nie, het hy teruggegaan na sy shack en verder geslaap. Toe Ahmed by Muller wou weet of hy enige alibi het, het hy geantwoord hy hét, maar hy is bang dié word uitgehaal. Daarop het Ahmed gesê: “Dit maak nie sin nie: Jy is, luidens jou eie weergawe, mos nie ’n gangster nie.” Muller moes egter toegee dat hy nie kan bewys dat sy alibi al met die dood gedreig is nie. Hy het egter volgehou dat getuies geskiet word. Daarop het Ahmed gesê: “Maar jy weet mos niks van gangsters nie. Hoe weet jy dít?” “Ek hoor dié goed in die tronk,” het Muller geantwoord.