CHIPPA United is glo op die ervare Morgan Gould se spoor. Maar ’n mens wonder: Moet die klub nie eerder jonger talent werf nie? Op 36 is Gould een van die Premier-sokkerliga (PSL) se mees ervare verdedigers. Hy speel vir Super­Sport United, maar daar is ’n gerug dat hy dalk sal loop. Gould het al meer as 150 wedstryde vir SuperSport gespeel. Hy was ook twee seisoene by Kaizer Chiefs. Die belangrikste is dat hy al 30 keer vir Bafana Bafana uitgedraf het. Gould sal dus ’n aanwins wees vir enige span, maar veral vir een soos Chippa, wat sukkel met verdediging. Dis grootliks weens Chippa­ se deurmekaar verdediging dat die klub ’n kandidaat vir relegasie was. Toe Clinton Larsen as die afrigter van die Chilli Boys oorgevat het, het hy die verdediging verbeter. ’n Ingeligte na aan die klub sê Chippa wil sy ver­dediging nóg sterker maak. Dít juis om ’n herhaling van die afgelope seisoen se relegasiestryd te vermy. Dis daarom vreemd dat Chippa ervare verdedigers soos sy kaptein James Okwuosa en Thabo Nthethe verlede seisoen verkoop het. Boonop is albei ook nog jonger as Gould. Chippa is nou vol ervaring, maar meestal in die middelveld met Kurt Lentjies, Mark Mayambela en Daine Klate, om net ’n paar te noem. Dis danksy dié “ou toppies” dat Chippa volgende seisoen steeds aan die PSL sal deelneem. Inspireer Chippa kort dus net die regte speler om sy ervaring met die verdedigers te deel. Hopelik is dit Gould, en hopelik kan hy die jonger spelers inspireer.