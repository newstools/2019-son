TERWYL ’n vrou van Blikkiesdorp en haar vyf kinders onder ’n voertuig uit gered moes word, het inwoners haar besteel. Wendy Petersen (41) en haar span minderjarige kinders het gister omstreeks 02:00 met ’n skok wakker geskrik. Die plate het gespat toe ’n Avanza deur hulle hokkie gebars het. Petersen sê sy het Sondagaand gesukkel om te slaap oor die skietery in die plakkerskamp. Toe sy uiteindelik aan die slaap raak, het die Avanza haar wakker gery. “Die kar het die bed tot aan die ander kant van die hokkie gestoot en bo op my en my kinders beland. Alles was deurmekaar. “ ’n Polisieman het my en my dogter Ni­cole onder die kar uitgetrek. “Dis ’n miracle dat nie een van ons dood is nie.” Volgens Petersen het sy gesien die bestuurder van die Avanza was “smoordronk”. “Maar die polisie het die man weer laat ry.” Die man het glo beloof om vir die skade te betaal. “Die ergste is dat mense my goed weggedra het terwyl ons nog onder die kar vasgekeer was. My TV, die kinders se klere, als is weg.” Petersen woon al 11 jaar in Blikkiesdorp. Sy sê sy het al in 2014 ’n erfnommer gekry en die huis staan al. Moedeloos sê sy: “Maar ek wag nou nog om te hoor wanneer ek kan trek. “Ek en my kinders kon dood gewees het.” Siyabulela Malo, ’n polisiewoordvoerder, het die ongeluk bevestig. “Ons ondersoek nog die omstandighede rondom die voorval.” Malo sê lede van die Delft-polisie was op die ongelukstoneel. “Na wat verneem word, was die vrou en haar kinders in die huis toe die kar deur hulle woning gery het. “Geen beserings is aangemeld nie.” 