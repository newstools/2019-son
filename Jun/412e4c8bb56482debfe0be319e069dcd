OUDTSHOORN. – Die Nicholaniasaal in Bridgton was Saterdag te klein vir die begrafnisdiens van die niggies Jamie-Lee Jonas (15) en Mia Lewis (8). Hulle het op 9 Junie in ’n botsing tussen twee bakkies op die Calitzdorp-pad gesterf. Past. Niklaas Stander van die Vryheidsgemeente het die twee as pragtige sonneblomme beskryf wat vroeg deur die Here gepluk is. Godfrey Lottering, ’n familielid, het Jamie-Lee in sy huldeblyk beskryf as ’n pragtige dogter van binne en buite. “Sy was op en wakker met ’n sprankelende persoonlikheid. Haar skoolwerk was haar prioriteit.” Volgens Lottering het een van haar onderwysers haar as ’n engelkind beskryf. Klein Mia was haar oupa James en ouma Lucy se trots. “Sy was die een wat gesorg het dat haar ouma haar medikasie betyds kry en die motorhek vir haar oupa oopgemaak het.” Leerders van die Hoërskool Môrester, waar Jamie-Lee ’n gr. 9-leerder was, en die Laerskool Sacred Heart, waar Mia in gr. 3 was, het uit respek ’n erewag buite die Nicho­lania­saal gevorm. Hulle het later ook een by die begraafplaas gevorm. Leerders van Môrester het gedurende die roudiens om Jamie-Lee se kis stelling ingeneem en die skoollied gesing. Die twee niggies was insittendes van ’n bakkie wat op Sondag 9 Junie op die Calitzdorp-pad teen ’n Ford Ranger-bakkie gebots het. Hulle was saam met ander familielede op pad na Oudtshoorn nadat hulle die vorige dag ’n begrafnis in Calitzdorp bygewoon het.