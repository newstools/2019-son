’N VERDAGTE wat glo ’n paramedic in die Paarl wou beroof, is gearresteer. ’n Paramedic van ER24 was Dinsdagaand in ’n ambulans aangehou toe twee rowers sy geld en besittings wou steel. Die voorval het buite in die parkeerarea by ’n winkelsentrum in die Paarl gebeur. Volgens Werner Vermaak, woordvoerder van ER24, het twee paramedics omstreeks 19:00 by die sentrum gestop. Vermaak sê: “Een van die paramedics het in die ambulans gewag terwyl sy kollega na die winkel gegaan het om kos te koop. “Kort daarna het twee rowers die ambulans se deur oopgemaak en sy geld en besittings geëis. “Een van die gewapende rowers het in die ambulans geklim en deur die paramedic se besittings gegaan. “Hulle kon niks waardevols vind nie en het die paramedic toe gedwing om geld by die ATM in die winkelsentrum te gaan onttrek. “Die paramedic het aangevoer hy kan nie geld by die ATM onttrek nie. “ ’n Paramedic wat van diens af was en ook in die winkelsentrum was, het die ander paramedic herken. “Hy het gevra of hulle oukei is en die rowers het toe sonder enige iets weggehardloop.” Die paramedici het die voorval by die polisiestasie aangemeld en die cops het dit opgevolg. Kort daarna het die cops een van die verdagtes by die winkelsentrum gearresteer. Die cops soek nog na die tweede verdagte. Vermaak sê dit het ’n alledaagse gebeurtenis geword dat paramedics beroof word. Siyabulela Malo, ’n polisiewoordvoerder, sê ’n 30-jarige verdagte is gearresteer en sal môre in die landdroshof in die Paarl verskyn.