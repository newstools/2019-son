HAAR lewe het skaars begin, toe word sy verkrag en vermoor. En dít boonop deur ’n familielid. Die redes vir die pynlike aanval op die jong Chanelle McCrawl (10) is steeds nie aan die hof bekend nie. Só het die staat in sy voorvonnisbetoë gesê. Lykie Chanelle is op 19 Oktober 2017 deur haar ma se swaer, Carlo de Kock, in Manenberg verkrag en vermoor. Haar lyk is die volgende dag in die bosse by Prim­rose Park gevind. De Kock het skuld erken op ál vier klagte teen hom – ontvoering, verkragting, moord en dwarsboming van die gereg. Hy is op 20 Maart vanjaar skuldig bevind aan die moord op en verkragting van sy skoonsuster se kind. Die hof het gehoor dat die erns van die huidige geval van verkragting swaarder weeg weens die beskuldigde se verhouding met die 10-jarige. Die staat het in sy argument aan die hof gesê in die pleeg van hierdie misdrywe het die beskuldigde sy vertrouensposisie misbruik en die vertroue geskend wat sy slagoffer en haar familie in hom geplaas het. Die hof het ook gehoor Chanelle se familie ly steeds nadat hulle vriendelike en mooi kind op een van die vieslikste maniere denkbaar van hulle af weggeruk is. Hulle het die varklike beskuldigde vertrou omdat hy mos familie is. Die staat het die hof ook weer daarop gewys dat De Kock geen berou getoon het oor sy vieslike dade met Chanelle nie. Hy het nie met die polisie saamgewerk nie en selfs voorgegee om te help tydens die soektog na die slagoffer nadat haar verdwyning aangemeld is. Die staat het aangevoer elkeen van die oortredings is op sigself van ’n gruwelike aard en dat dit ’n vonnis van lewenslange gevangenisstraf verdien. Gelyklopend Op die klagte van ontvoering van ’n minderjarige en dwarsboming van die gereg kan korter gevangenisstraf opgelê word. Dít aangesien hierdie vonnisse gelyklopend met die vonnisse van lewenslange gevangenisstraf uitgedien kan word. De Kock sal op 25 Junie gevonnis word.