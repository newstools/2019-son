PENDELAARS wat op die MyCiTi N2 Express-busdiens tussen Mitchells Plain en Khayelitsha staatmaak, gaan nog baie swaar trek om alternatiewe vervoer­reëlings te tref. Die Stad se kontrak met die diensverskaffers in dié areas het verval en hulle weier om nuwe kontrakte te onderteken totdat hulle griewe uit die weg geruim is. Die Stad het gister op navrae gesê hy sal die publiek laat weet sodra dié diens weer in werking tree. Felicity Purchase, mayco-lid belas met vervoer, sê: “Vir eers bly die N2 Express-diens ongelukkig tot verdere kennisgewing opgeskort.” Volgens Purchase is die diens opgeskort nadat die kontrak wat die Stad met die taxi-eie­naars van Khayelitsha en Mitchells Plain aangegaan het, op 31 Mei verval het. Die taxi-eienaars en die Stad het ’n dooiepunt bereik in hulle onderhandelinge vir ’n nuwe kontrak. Sy voeg by die Stad doen sy bes om die dooiepunt te deurbreek. Purchase sê verder pendelaars wat reeds maandelikse MyCiTi-kaartjies gekoop het, kry refunds. Hulle het tot Vrydag 21 Junie tussen 06:00 en 21:45 tyd om hulle refunds by die Civic Centre se MyCiTi-busstasie in Kaapstad te eis. Volgens Purchase kan die refunds nie by die MyCiTi-kiosks in Khayelitsha en Mitchells Plain gedoen word nie weens dreigemente teenoor MyCiTi-personeellede en om sekuriteitsredes.