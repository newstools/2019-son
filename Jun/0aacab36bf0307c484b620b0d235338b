VAUGHAN Afrikaner, ’n eks-speurder van die SAPD, is in die Atlantis-streekhof vir 15 jaar mang toe gepos. Afrikaner wou nog ’n pleitooreenkoms aangaan vir ’n opgeskorte vonnis van vyf jaar, waarvan drie onder korrektiewe toesig moes wees, maar die staat het dié pipe dream van die hand gewys. Hy is in 2015 gearresteer nadat 36 sakkies forensiese bewyse in sy huis gekry is. Die klagte teen Afrikaner was regsverydeling, diefstal, die besit van staatseiendom, die besit van tik en die besit van ammunisie. Ál die bewyse het verband gehou met bendegeweld in Atlantis. Volgens Kapt. Cyril Dicks, polisiewoordvoerder van Atlantis, sal so iets nooit weer gebeur nie, aangesien hulle maatreëls in plek het om dit te voorkom. Hy skerts dat van die speurders baie gewig verloor het soos hulle oor die situasie gestres het, want hulle het hul kollega vertrou. Byna die hele stasie is destyds ondersoek. – Murphy Roberts