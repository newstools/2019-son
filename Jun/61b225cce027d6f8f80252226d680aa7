DIE musikant en regisseur Derrick Schippers vier die naweek sy 30 jaar in die vermaak­bedryf met ’n show. Schippers sê: “Ons is opgewonde. Ons hou dié konsert op versoek van my fans. Die volk is honger vir sielsmusiek wat harte diep gaan roer en inspireer.” Oor die jare het die talentvolle kunstenaar van Elsiesrivier met topmusikante soos Brenda Fassie, Loyiso Bala, Benjamin Dube en PJ Powers saamgewerk. Begeesterd vertel hy: “Dit is hoog tyd dat ons as gemeenskap hande vat en saamwerk. Ons mense is stukkend, maar deur musiek kan ons genesing bring. “My pleidooi aan ons mense is om die gevalle mure te herstel, want ons woon in ’n mooi plek.” Schippers bemagtig ook die jeug op die Kaapse Vlakte deur musiek. Dit bring hom soveel vreugde. “As kind het ek soveel negatiewe en positiewe dinge beleef. Dis hoekom ek my storie van hoop deur my musiek vertel.” Schippers se konsert Genesis – The Beginning vind Saterdag 19:00 by Planet­shakers Century City plaas. Op die aand gaan hy ook die album Where We Live bekendstel. Die gaskunstenaars is Ashley Wenn, Wilmot Fredericks, Edward Adams en Chad Roos. Gewone kaartjies kos R100 elk en vir VIP-kaartjies is dit R150. Vir nog inligting, kontak Schippers by 074 218 1201.