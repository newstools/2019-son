DIE veroordeelde moordenaar wat sy familie met ’n byl uitgewis het, wil uit die mang uit. Henri van Breda weier om sy lot te aanvaar. Hy het reeds met drie appèlaansoeke geflop. Nou gaan hy sy luck in die konstitusionele hof try. Van Breda is in Junie verlede jaar drie lewenslange vonnisse opgelê vir die moord op sy ouers, Teresa en Martin, asook sy broer, Rudi. Vir die poging tot moord op sy suster, Marli, is hy 15 jaar opgelê. Dit is nadat die hof bevind het dat niemand anders as Van Breda sy familie met ’n byl uitgehaal het nie. Hy het oppervlakkige wonde gehad, maar die hof het bevind dié is self toegedien. Tot vandag toe hou hy dik hy is nie die bylkapper nie. Hy het sy eerste aansoek om verlof tot appèl teen sy skuldigbevinding en vonnis kort ná sy vonnis ingedien. Verwerp Dié aansoek is in Augustus 2018 deur regter Siraj Desai in die Wes-Kaapse hooggeregshof afgekeur. Sy lawyers het hulle toe gewend tot die appèlhof, waar drie regters die aansoek verwerp het. Daarna is die aansoek voor die regterpresident van die appèlhof, Mandisa Maya, gebring. Ook sy het teen die aansoek beslis. Nou is die bal in die konstitusionele hof se jaart geskop. Volgens Eric Ntabazalila, woordvoerder van die Nasionale Vervolgingsgesag, het die NVG tot 14 Junie om dokumente op te stel wat die aansoek teenstaan. As Van Breda se aansoek ook hier misluk, is al sy paaie na vryheid vir eers toe.