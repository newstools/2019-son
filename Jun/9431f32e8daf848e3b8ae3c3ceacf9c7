SADIO Mané se afwesigheid vir Senegal se openingswedstryd van die Afrikabeker-toernooi is nie die einde van die wêreld nie. Dis die versekering van Senegal se afrigter, Aliou Cissé, aan die vooraand van die toernooi wat môre in Egipte begin. Dis wanneer die gasheer, Egipte, die span van Zimbabwe in die openingswedstryd van groep A pak. Cissé reken Mané se afwesigheid, weens ’n skorsing, is beslis nie die einde van die wêreld nie. Senegal, geloot in groep C saam met Algerië, Kenia en Tanzanië, pak laasgenoemde Sondag in sy eerste wedstryd van die groep. “Natuurlik is Mané se teenwoordigheid in die span vir ons belangrik,” het Cissé erken. “Dit beteken egter nie dat sy afwesigheid ons enigsins gaan pla nie. “Sonder Mané sal ons steeds sterk en gedug wees vir ons opposisie. Caf het die besluit geneem om hom te skors. Senegal bly kalm,” het Cissé laat hoor. Mané se oortredings sluit in ’n geel kaart in die sege oor Ekwatoriaal-Guinee (1-0) en nóg een teen Madagaskar (2-0). – AP