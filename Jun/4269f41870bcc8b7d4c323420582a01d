’N AANVAL op ’n boer of landbouwerkers is ’n aanval op die landelike ekonomie. Só het die Wes-Kaapse minister van landbou, dr. Ivan Meyer, gesê. “Ons moet dit stop en ons plattelandse ekonomie teen misdaad beskerm.” Hy het gepraat ná die moord Sondagaand op die boer Stefan Smit (62) van die wynlandgoed Louiesenhof by Stellenbosch. Smit is deur aanvallers doodgeskiet. Bekommerd Albert Fritz, die Wes-Kaapse minister van gemeenskapsveiligheid, die burgemeester van Stellenbosch, Gesie Deventer, en ander rolspelers in die landbou het oor die voorval vergader. Hulle het gevra vir gespesialiseerde polisie-eenhede op die platteland. Fritz en Meyer het gesê hulle is bekommerd oor die plaasaanvalle wat die afgelope ruk meer geword het. Hulle het hulle medelye uitgespreek teenoor die familie.