BAFANA Bafana sal Malawi in die Cosafabeker-toernooi moet ore aansit as hulle enige trots wil terugwen. Dit kom nadat Bafana Dinsdag in die Prinses Magogo-stadion weer swaar werk daarvan gemaak het om Uganda danksy strafdoele met 4-2 te klop. Dié wedstryd het ná 90 minute met 1-1 geëindig met doele deur Uganda se striker Dan Sserun­kuma en Bafana se Luther Singh. Bafana het gesukkel om hulle stempel af te druk. Geen van die twee spanne kon munt slaan uit die talle kanse nie. Net Bafana se doelwagter, Mondli Mpoto, het met sy goeie keerwerk van twee strafskoppe verseker sy span speel teen Malawi. Vir Malawi was dit ook net ’n laat doel deur Chikoti Chirwa wat gekeer het dat sy wedstryd teen die Comore met strafdoele beslis word. Slegte nuus vir Bafana is dat Keagan Dolly hom moes onttrek as gevolg van ’n lies­besering. “Dis ’n groot terugslag vir die span én vir Keagan. Ervaring “Dis ook ’n slag vir Suid-Afrikaanse sokker, want Keagan is een van ons belowendste jong spelers wat fiks moet wees en baie wedstryde moet speel om internasionale ervaring op te doen,” het Stuart Baxter, Bafana se breier, gesê. “Op groepvlak is Keagan ’n bate en ons het sulke spelers nodig, maar die situasie is wat dit is. “Dis nie die einde van die wêreld nie. “Ons het nog nie op ’n plaasvervanger besluit nie. “Ons sal sien wat in Durban gebeur en ek sal met (die spanbestuurder) David Notoane praat. “As ons dink daar is spelers wat kan help, sal ons dit oorweeg.”