NET een provinsiale LUR wat deur die voormalige premier van die Oos-Kaap aangestel is, het haar job gehou. Dít toe die nuwe premier, Oscar Mabuyane, dié week sy splinternuwe uitvoerende raad aangewys het. Weziwe Tikana, LUR vir veiligheid en vervoer, het die portefeulje behou wat aan haar toegewys is toe Phumulo Masualle, die vorige premier, haar in 2014 aangestel het. Verder sit nog vier ander diknekke wat Masualle tydens ’n provin­siale kabinetskommeling in Maart 2018 in die uitvoerende raad aangestel het, steeds in die raad. Mlungisi Mvoko, wat sedert Oktober as LUR vir onderwys waargeneem het ná die dood van die vorige LUR vir finansies, Mandla Makupula, het nou daai pos. Mabuyane was voor sy promosie na premier die LUR verantwoordelik vir finansies. Voor Oktober was Mvoko vir sowat ses maande die LUR vir menslike nedersettings nadat Helen Sauls-August na die departement van gesondheid geskuif is. Fundile Gade, wat voorheen in beheer was van die portefeulje­komitee oor onderwys, is nou die LUR vir onderwys. Xolile Nqatha, sedert Maartmaand die LUR vir landelike ontwikkeling, is nou die hoof van samewerkende regering. Nomakhosazana Meth, ’n voormalige burgemeester van die OR Tambo-distriksmunisipaliteit, is nou die nuwe LUR vir landelike ontwikkeling. Babalo Madikizela, voormalige LUR vir menslike nedersettings, is nou LUR vir openbare werke. Die nuwe LUR vir menslike nedersettings is Nonqkubela Peters. Peters is ’n nuweling in die wetgewer en was voorheen die hoofsweep in die Sarah Baartman-munisipaliteit. Nóg ’n nuweling is Sindiswa Gomba, nou die LUR vir gesondheid. Gomba was tot einde April ’n raadslid in die Buffalostad-munisipaliteit. Sy is toe promote na die wetgewer om Thandiswa Marawu te replace. Dít nadat Marawu uit die ANC bedank het om die African Transformation Movement te join. Mabuyane is egter glad nie bekommerd dat Gomba nie ’n mediese agtergrond het nie, berig die African News Agency. “Sy is ’n harde werker. Ek glo sy het die potensiaal. Jy hoef nie ’n dokter te wees om in beheer te wees van die gesondheidsportefeulje nie. Jy het ’n leier nodig wat sal seker maak dat dokters en gesondheidswerkers hulle werk doen.” Fezeka Bayeni is aangestel as LUR vir sport, ontspanning, kuns en kultuur. Sy dien sedert 2014 in die wetgewer. Siphokazi Mani is die nuwe LUR vir maatskaplike ontwikkeling. Mabuyane sê sy uitvoerende raad is saamgestel ná konsultasie met alle alliansie-vennote, sowel as ANC-strukture. Hy sê sy uitvoerende raad het ’n mandaat om te verseker dat werke geskep word om die provin­siale ekonomie te laat groei. “Ons is daartoe verbind om kwaliteit-gesondheidsdienste te lewer en veiligheid te verseker. Daarom doen ons ’n beroep op die inwoners om nie die reg in eie hand te neem nie. “Ons het die video gesien van die gewapende mans wat deur die strate van Nelson Mandelabaai loop op soek na bendelede. “Gemeenskappe moet toelaat dat die polisie die misdadigers stop deur misdaad aan te meld en nie self die misdadigers aan te vat nie.” Oor sy uitvoerende raad sê Mabuyane: “Ons is nou ’n span wat die drome van ons jeug waar sal laat word, wat die visie van ons moeders en vaders – om erken te word – sal uitleef en die begeertes van ons same­lewing sal verwesenlik.”