DIT was nou nie juis die sprokiesverhaal-einde wat Tornado FC wou hê nie, maar sy naam is ook nou om verskeie redes bekend in die Kaap. Daar was baie emosies vir Tornado, die amateurklub van die oorlede eienaar Siphiwo “Mawawa” Nyobo, wat ’n paar maande gelede buite die North End-stadion doodgeskiet is. Ongelukkig kon dit Tornado nie deurdra toe hy met 1-2 gestuit is deur die Hungry Lions van die Noord-Kaap nie. Dit is ook nou die tweede keer agtereenvolgens dat die Oos-Kapenaars tekort skiet in die Suid-Afrikaanse Sokkervereniging (Safa) se ABC Motsepe National Playoffs. Die reeks is vanjaar op Ericapark se sportveld in Belhar aangebied. Laas jaar het die span van die Oos-Kaap in Polokwane kort gekom. Daar was verwagtinge dat die Oos-Kapenaars dit vanjaar vir Nyobo, wat ook ’n traditional healer was, sou doen. Uitgewys Maar Tshepo Motsoeneng, Tornado se afrigter, het ná die stryd meer vrae as antwoorde gehad. “Hoe kan jy so hard werk om gelyk te trek, maar jy verloor daarna kop?” het Motsoeneng uitgewys. “Die spelers wil nie pass nie. Hulle sien daar is spelers in beter posisies, maar hulle wil nie pass nie. “Hoe kan ek sulke dinge verdedig? Ek kan nie. “Spelers sal maar moet leer om verantwoordelikheid vir hulle optrede te neem. Ons druk maar deur,” het hy afgesluit.