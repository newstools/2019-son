DIT raak vir die Warrior-krieketkamp al hoe moeiliker om die dienste van sy Kolpak-spelers te behou. Met die oog op die volgende plaaslike krieketseisoen sal die Warriors kopkrap oor kontrakte vir die oud-Proteas Simon Harmer en Colin Ingram, asook die voormalige o. 19-speler Colin Ackermann. Die Warriors het Ingram nie verlede seisoen gekontrakteer nie omdat hy wêreldwyd in T20-toernooie in aksie was. Hy gaan hierdie jaar van dié toernooie weens persoonlike redes misloop en die Warriors kan hom hier en daar oproep. Ackermann (Leicester­shire) en Harmer (Essex) se Engelse graafskap-verpligtinge raak al hoe meer. Hulle albei vertolk ook leiersrolle by hulle onderskeie graafskappe, wat hulle tyd inperk om vir langer tye vir die Warriors beskikbaar te wees. Albei is uiters waardevolle spelers vir die Oos-Kaapse streekspan – Harmer veral in die meerdaagse wedstryde en Ackermann in al die weergawes van die spel. Sleutelspeler Om Ackermann se beskikbaarheid verder in te kort, is hy boonop onlangs vir Nederland se nasionale groep gekies. Hy sal ’n sleutelspeler in die Nederlanders se veldtog wees om vir die T20-Wêreldbeker-toernooi te kwalifiseer. Veral in die eerste gedeelte van die Suid-Afrikaanse seisoen sal Ackermann sy gewig by Nederland moet ingooi. Die kontraktering van Rudi Second is ’n aanduiding dat die Warriors besef hulle moet dalk sonder Ackermann klaarkom. Second het die Knights vir die Warriors verruil en moet help om die Oos-Kapenaars se kolfwerk volgende seisoen te versterk. Dit is nog onseker wanneer die Warriors se nuwe gekontrakteerde groep aangewys gaan word. Verlede seisoen se groep spelers van die Warriors was: Andrew Birch, Jon-Jon Smuts, Aya Gqamane, Ba­sheer Walters, Anrich Nortjé, Gihahn Cloete, Clyde Fortuin, Mohammed Vallie, Simon Harmer, Colin Ackermann, Sinethemba Qeshile, Sithembile Langa, Lutho Sipamla, Eddie Moore, Matthew Breet­zke, Sisanda Magala, Christiaan Jonker, Lesiba Ngoepe. 