DIE tweestryd tussen die Hurricanes se Ardie Savea en Kwagga Smith van die Lions behoort Saterdag een van die deurslaggewende faktore in dié kragmeting op Ellispark te wees. Smith was Saterdag in Johannesburg een van die Lions se invloedrykste spelers op die veld in die sege van 41-22 oor die Stormers. Die 25-jarige losvoorspeler (1,82 m en 93 kg) het nie net twee drieë vir die Lions gedruk nie, hy het ook die bal sterk gedra, telkens omgekeerde besit bewerkstellig en soos ’n besetene verdedig. Indrukwekkend Net soos Smith is Savea (1,88 m en 95 kg) nie altyd die grootste losvoorspeler op die veld nie. Savea kan net soos Smith agsteman en flank speel. Die 25-jarige All Black is bekend vir sy uiters aggressiewe spel. Hy is verwoestend as baldraer en ewe indrukwekkend by die afbreekpunte. Albei spelers is boonop geseën­ met ongelooflike spoed. Die tweestryd tussen dié twee ysters behoort dus baie interessant te wees.