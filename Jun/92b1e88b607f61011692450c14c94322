PEARL Kortje (33), wat die afgelope vyf jaar in Gauteng woon, sê sy sal nooit weer haar voete in die Wesfleur-hospitaal in Atlantis sit nie. Kortje vertel haar vyf weke oue baba het by die dood omgedraai terwyl die dokter aan diens skaars die baba ondersoek het. Sy sê haar baba het verlede week net begin siek word. “My baba se lippe het begin blou word en sy het aanhoudende diarree gehad. “Sy het net aanhoudend gehuil en ek het magteloos gevoel. Ek is boonop deur die personeel gevra om buite te wag totdat daar ’n dokter beskikbaar is. “Die dokter het uiteindelik net glucose-water en antibiotika gegee. Hy het toe gesê ek moet weer ná drie dae terugkom, terwyl ek verduidelik het hoe siek my baba is. “Ek is die volgende dag na ’n privaat dokter toe, wat ná sy ondersoek my kind onmiddellik na die Rooi Kruis-kinderhospitaal toe verwys het.” Volgens Kortje het sy byna alle vertroue in mediese sorg verloor toe dokters by die Rooi Kruis-hospitaal haar meedeel hulle veg vir haar kind se lewe. Die baba se hartklop het ver­flou en sy het in skok gegaan. “Ek kon nie glo dat die Wesfleur-hospitaal se nalatige dokter my kind se lewe in gevaar gestel het nie. “Wat sou gebeur het as ek drie dae moes wag soos hy voorgestel het?” Volgens Kortje het sy verskeie briewe aan die hospitaal geskryf en ook die klagte telefonies aangemeld, sonder enige terugvoering. Natalie Watlington, ’n woordvoerder van die Wes-Kaapse gesondheidsdepartement, het bevestig dat die baba deur ’n dokter by Wesfleur gesien is. “Dit is die departement se beleid dat siek babas en kinders voorkeur geniet. Die hospitaal sal die kwessie ondersoek,” het Watlington gesê.