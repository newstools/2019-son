DIE Chilli Boys se soektog na aanwinste vir die nuwe seisoen is goed onderweg met nog twee nuwe gesigte wat opgedaag het vir proewe. Die voormalige Mamelodi Sundowns-speler Mzikayise Mashaba en Jomo Cosmos se Sphenathi Laqwela is in die Baai besig om die Chippa-breier, Clinton Larsen, te probeer oortuig. Hoewel Mashaba (30) baie ervare is, is hy nou al meer as ’n jaar sonder ’n klub nadat Sundowns hom laat gaan het. Hy sal dus hard moet werk om Larsen te beïndruk vir ’n plek in sy groep. Larsen het verlede seisoen gesê hy hou nie van groot groepe nie en sal dus nie net enige speler inbring nie. Gelukkig vir Mashaba is hy veelsydig en kan hy links op die verdediging of as midfielder gebruik word. ’n Ingeligte na aan die klub sê daar is ’n groot kans dat die voormalige Sundowns-speler plek kan kry. “Chippa het reeds ’n soortgelyke veelsydige speler in Tebogo Tlolane aan Orlando Pirates verloor. “As Mashaba sy fiksheid kan bewys, kan hy dalk net ’n kontrak losslaan,” het die informant gesê. Laqwela (24) speel weer regs agter in die verdediging. Hy kan moontlik plek kry omdat daar gerugte is dat Zitha Macheke, een van Chippa se uitblinkers verlede seisoen, dalk na Wits toe kan skuif. “Ons wil Macheke graag probeer hou, maar sy kontrak verstryk en ons kan hom nie dwing om te bly nie,” sê Larsen.