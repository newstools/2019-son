DIE familie van ’n meisie wat deur twee pit bulls aangeval is, soek nou justice. Die pit bulls het Siphe­lele Yayi (12) verlede week gebyt toe sy by ’n winkel in die Chris Hani-lokasie in Uitenhage was. Haar pa, Patrick Yayi (58), sê: “Een van ons bure het my dogter na die winkel toe gestuur. Daai tyd was ek en my vrou by die daghospitaal in KwaNobuhle. “Terwyl ek nog by die hospitaal was, het ’n buurman my kom soek en gesê ’n polisieman se twee pit bulls het my dogter aangeval. “Ons het toe na die trauma-eenheid van dieselfde hospitaal gejaag en haar daar gekry. My dogter se been en voet was erg beseer. Sy moes 24 steke kry.” Patrick sê hulle het die volgende dag na die KwaNobu­hle-polisiestasie gegaan om die saak aan te meld. “Die vroue-cop het vir ons gesê ons kan nie ’n saak maak nie, want ’n hond kan nie in die hof gaan staan en aangekla word dat hy ’n persoon byt nie. “Ons het eers hulp gekry toe die gemeenskap saam na die cop shop gegaan het om te betoog. “My hart is gebreek. Ek wil hê die eienaar van die honde moet betaal vir sy nalatigheid. My dogter huil elke nag, want sy kon haar lewe verloor het. “Die honde se eienaar wéét sy honde is vicious en sy jaart is nie goed secure nie.” Patrick sê sy dogter is veral snags in baie pyn. Sy vertel: “Die honde het my van die trappe by die counter van die winkel grond toe gesleep. “Hulle het my gebyt. Gelukkig was daar nog iemand in die winkel wat my gehelp het.” Mariaan Wentzel, inspekteur van die SPCA in Uiten­hage, sê: “Daar is ’n wet wat die polisie moet enforce. Daar is ook munisipale verordeninge wat lui dat vicious honde nie in buurte aangehou mag word nie. “In gevalle soos dié kan die SPCA nie die honde wegvat nie. Ons kan net raad gee. Maar die munisipaliteit het die reg om die honde te vat.” Sers. Majola Nkohli, ’n polisiewoordvoerder, het bevestig dat die saak by die polisie aangemeld is. “Die dossier is na die aanklaer geneem om te besluit of iemand aangekla moet word of nie.”