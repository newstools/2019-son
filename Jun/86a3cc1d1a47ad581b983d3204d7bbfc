Die goue oues van Kaapstad het gister by die Metro­ Golden Games in Athlone weer hulle lywe jonk gehou. Hoewel hulle ure lank buite die Vygieskraal-stadion gewag het dat die verrigtinge begin, het hulle steeds ’n goeie dag beleef. Die reëlings is nie so glad getref wat die stadion betref nie. Talle deelnemers was kwaad oor hulle gedog het hulle het verniet so ver gery. Blykbaar moes hulle lank buite die stadium staan omdat daar probleme was met die permit. Van die deelnemers was ietwat ontsteld terwyl die lang gewag ander nie gepla het nie omdat hulle te opgewonde was oor die dag. Miriam Desau, voorsitter van die Vukani Seniorklub, het gesê hulle is al douvoordag uit die huis om ’n bus te kry. “Ons wag al van aguur vanoggend hier buite die hekke.” Desau het gesê sy is hartseer en ongelukkig omdat dit die eerste keer is dat so iets by die Golden Games­ gebeur. Desau wou huis toe gaan teen die tyd dat die verrigtinge begin het. Dit was veronderstel om reeds 09:00 te begin, maar het toe eers ná 13:00 begin. Maud van der Vent van die Athlone Seniorklub het weer gesê die lang wag pla haar nie. Van der Vent was steeds opgewonde om aan die speletjies deel te neem. Haar gunsteling-speletjie is “dancing queen”, waar sy haar lyf sommer lekker kan swaai. Een van die organiseerders het gesê hulle gaan voort en al die speletjies sal ingepas word sodat hulle steeds teen die beplande tyd kan klaarmaak. Die deelnemers van oral in Kaap het hulle gate uit geniet.