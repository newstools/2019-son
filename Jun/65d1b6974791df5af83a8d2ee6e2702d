DIE ma wat haar dooie pasgebore baba op die tiep gedump het, het ’n groter skok gekry. Chirelda Lombard (33) is onlangs deur die Nasionale Vervolgingsgesag (NVG) laat weet sy gaan van moord aangekla word. Haar lawyer, Willie Bouwer, het klaar vertoë aan die NVG gerig en versoek dat die moordklag terug­getrek word. Volgens ’n polisiewoordvoerder, kapt. Sergio Kock, het Lombard, van Hondeklipbaai, haar pasge­bore baba op 30 Augustus in ’n swart plastieksak op ’n vullisterrein hier gedump. Twee plaaslike inwoners het die rooikop-babadogtertjie per toeval hier gevind terwyl hulle vuurmaakhout gesoek het. Lombard is op 22 Oktober gearresteer en het eers moederskap ontken. Maar DNS-toetse het haar leuen ontbloot. Sy is sedert 25 Oktober op borgtog uit. Lynette Olivier, ’n sakevrou van Hondeklipbaai, het vroeër vertel Lombard het soms haar honde opgepas en by haar huis ingeslaap wanneer sy op sakereise was. “Die bevalling moes vermoedelik hier gebeur het,” reken Olivier. “Baie van ons het geweet sy is swanger. Dis ook maklik om haar te verdink oor die geboorte. Ons is ’n close gemeenskap en hier was net ’n paar wit dames die afgelope tyd swanger.” Die babatjie, later bekend as Gabrielle, is op 30 Oktober hier begrawe. Bouwer het tydens ’n vorige hofverskyning aan Son op Sondag gesê hy glo nie daar sal enige iets van die saak kom nie. Volgens hom was sy kliënt alleen tydens die bevalling. “Die baba het seergekry en was reeds dood tydens die geboorte,” het hy toe vertel. Hy het bygevoeg die publiek en media plaas onnodig “geweldige druk” op sy kliënt “wat reeds so baie moes deurmaak”. Lombard se laaste verskyning was in die distrikshof in Garies. Hier het die staat besluit om die saak oor te plaas na die streekhof in Springbok. Lombard moet weer op 12 Augustus hof loop.