DIE cops was gister warm op die spoor van vier verdagtes wat ’n jong ma in ’n plaashuis in Klapmuts aangeval het. Die voorval het gister omstreeks 06:00 op die plaas Glen Gall gebeur. Die verdagtes, wat deur ’n oop venster toegang verkry het, het Christelle van der Westhuizen, ’n ma van twee, eers met ’n vuurwapen gedreig voordat hulle haar oor die kop geslaan het. Gister op die toneel het dit gewemel van al wat ’n taakmaglid, sekerheidswag en GPF-lid is. Selfs die polisie se honde-eenheid het op die toneel kom snuffel. Die verdagtes en die cops het verskeie skote op mekaar afgevuur terwyl die cops hulle gejaag is. Van der Westhuizen se pa, Piet Kriel, die eienaar van die plaas, sê sy dogter is erg getraumatiseer. “Sy was in ’n moerse state toe sy my bel. “Sy het gesê ek moenie skrik nie, maar sy is pas aangeval in die huis. Daar was ’n venster oop waardeur die ouens toegang gekry het. “Hulle het ’n vuurwapen teen haar kop gehou en geld gesoek. Hulle wou die kluis se sleutels hê. “Daar was ’n geweer en hulle het dit gegryp. “Dis tóé dat sy die panic button druk.” Kriel sê ’n buurman het op die verdagtes geskiet. Volgens Kriel het die rowers net met Van der Westhuizen se handsak en selfoon gevlug. Hy sê die polisie het die selfoon teruggekry. Terwyl Son nog op die toneel was, het ’n sekerheidsbeampte ’n man by sy werkplek gearresteer. Eet Dennis Zeeman, van die Paarl, is toe na die huis gebring, waar ’n speurder hom ondervra het. Volgens Zeeman was hy besig om te eet toe die sekerheidsbeampte hom daar kom wegneem. Hy vertel: “Ek weet nie eens wat hier gebeur het nie. Hulle het gepraat van een van die verdagtes wat ’n blou cap opgehad het, maar ek het blou tekkies aangehad. “Die een oomblik, toe sê hulle die hekke moet gesluit gehou word oor hulle nog na die rowers soek. “Die volgende oomblik, toe kom haal my manager my om saam met hulle te gaan.” Zeeman sê hy is ’n onskuldige, hardwerkende man wat bereid is om die polisie te help waar hy kan. Al waaroor hy ongelukkig is, is dat hy sy dag se pay verloor. Russel Meiring, ’n woordvoerder van ER24, sê Van der Westhuizen is vir ’n kopwond behandel. Meiring sê sy is na ’n privaat hospitaal geneem. Lt.kol. Andrè Traut, ’n woordvoerder van die polisie, het teen druktyd bevestig die polisie is steeds besig met die soektog.