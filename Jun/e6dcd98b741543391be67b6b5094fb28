DIE Chilli Boys se voorsitter, Chippa Mpengesi, sê sy span gaan nêrens heen nie. Dit kom ná gerugte Dinsdag dat Ajax Cape Town probeer het om die Chilli Boys se PSL-status oor te koop. Ajax, wat twee seisoene gelede na die Nasionale Eerste Liga (NFD) gerelegeer is, kon nie dié seisoen promosie wen nie. Ajax was reeds in die nuus nadat hy ’n soortgelyke ooreenkoms met Bloemfontein Celtic probeer beklink het. Mpengesi het aan Son gesê sy span is en bly ’n Oos-Kaapse span. “Ons het ’n tuiste hier en sal nie ons status net so verkoop nie. “Ons het ook geen rede om ons status te verkoop nie,” sê hy. Mpengesi voeg by hulle het met die Nelson Mandelabaai- en die Buffalostad-metro ooreenkomste gesluit en daar is dus geen manier dat hy na enige deal van Ajax kan luister nie. Veg “Ons het met wedstryde in Oos-Londen groot ondersteuningsgroepe in die Oos-Kaap begin kweek. “Chippa is deel van die provinsie en ons sal bly veg vir die gemeenskappe wat ons ondersteun.” Chippa kyk na aanwinste vir die komende seisoen en die breier, Clinton Larsen, het al ’n paar spelers gesien. Volgens ’n bron na aan die span is die nuutste speler Makhehleni Makhaula van die gerelegeerde Free State Stars. Mpengesi wil egter nog niks oor dié speler sê nie. “Ons sal later die nuwe spelers bekendmaak.”