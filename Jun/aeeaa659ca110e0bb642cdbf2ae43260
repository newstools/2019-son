MÔRE se Superrugby-halfeind tussen die Cru­saders en die Hurricanes gaan as nie-amptelike proewe vir plekke in die All Black-span dien. Die spelers aan albei kante gaan alles gee om die Nieu-Seelandse groep te haal. Dié groep gaan deelneem aan die Rugby Cham­pion­ship en die World Cup later vanjaar in Japan. Die kragmeting skop môre in die Orangetheory Stadion in Christchuch af (09:35 SA tyd). Die Crusaders is die oorweldigende gunsteling om weer op hulle tuisveld koning te kraai. Scott Robertson (afrigter) se span het die Hurricanes in Februarie met 38-22 geklop en hulle ’n maand later met 32-8 weer kafgedraf. Laas week het hulle in die een kwarteindstryd maklik met 38-14 met die Highlanders afgereken. Daarteenoor het die Hurricanes net-net met 35-28 met die Bulls in Wellington afgereken. Dit gaan baie moeilik vir John Plumtree (afrigter) se span wees om die verdedigende kampioen in sy agterplaas te troef. Dane Coles, die ’Canes se kaptein, sal sy manne wil aanspoor om met ’n spesiale vertoning vorendag te kom. Benewens Coles en die wêreldklas-skakelpaar TJ Perenara en Beauden Barrett, gaan Ardie Savea, die losvoorspeler, ’n sleutelspeler vir die ’Canes wees. Die tweestryd tussen Savea en Matt Todd, die ’Saders se bobaas-baljagter, behoort ’n deurslaggewende faktor in die semi te wees. Alles gaan egter daarvan afhang of die Hurricanes se voorspelers die mas sal kan opkom in die vaste fasette. Met die All Black-voorry van Owen Franks, Codie Taylor en Joe Moody sowel as slotte van die kaliber van Sam Whitelock (kaptein) en Scott Barrett behoort die ’Saders die oorhand in die enjinkamer te hê. Die enigste kans wat die besoekers staan om vir ’n opskudding te sorg, is om die negemalige kampioen onder groot druk te plaas. Richie Mo’unga, losskakel van die ’Saders, sal van taktiese skoppe gebruik maak om die bal agter die ’Canes se agterlyn te plaas. Die middelveldstryd tussen Ryan Crotty en Jack Goodhue, en Ngani Laumape en Peter Umaga-Jensen kanl ook baie interessant wees.