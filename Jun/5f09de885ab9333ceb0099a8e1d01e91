ROBERT du Preez, afrigter van die Sharks, het die opwindende jong heelagter Aphelele Fassi vir môre se Superrugby-kragmeting met die Jaguares in Buenos Aires gedrop. Dit is om plek te maak vir sy seun Robert jr., wat op losskakel in die beginspan is. Robert jr. vervang Curwin Bosch, wat na heelagter skuif. Fassi, wat tot dusver vanjaar uitstekend in die laaste vesting gespeel het, moet nou met ’n sitplek op die plaasvervangerbank tevrede wees. Laas week is Fassi vroeg in die tweede helfte deur Robert jr. vervang. Bosch is toe ook na die laaste vesting geskuif. Dié taktiek het tot dusver elke keer vanjaar misluk. Met Robert jr. op nr. 10 word die Sharks se ritme op die aanval versteur. Dit het die span van Durban tot dusver duur te staan gekom. Die coach het duidelik nie sy les geleer nie en dié keer besluit om sy seun van meet af aan as generaal in te span. Uitdaging Du Preez moes sy ander seun, Jean-Luc, wat sukkel met ’n kniebesering, met Tyler Paul in die nr. 7-trui vervang. In die enigste verandering aan die voorspelers gaan Hyron Andrews die nr. 4-trui in die plek van Ruben van Heerden dra. Van Heerden skuif na die bank. Dit gaan beslis ’n groot uitdaging vir die Sharks wees om die Jaguares in Buenos Aires te klop. Maar die Suid-Amerikaners speel tans voortreflike rugby. Hulle handhaaf ’n uitstekende peil en is nie verniet boaan die SA afdeling van die Superrugby-puntelys nie. Louis Schreuder (kaptein) en sy manne sal die fisieke aanslag van die Argentyne vroeg moet afweer as hulle enige kans wil staan om dié game te wen. Die afskop is 21:40. Die Sharks is: Curwin Bosch, S’bu Nkosi, Lukhanyo Am, André Esterhuizen, Makazole Mapimpi, Robert du Preez, Louis Schreuder (k), Daniel du Preez, Tyler Paul, Jacques Vermeulen, Ruan Botha, Hyron Andrews, Coenie Oosthuizen, Kerron van Vuuren, Mzamo Majola. BANK: Craig Burden, Juan Schoeman, Thomas du Toit, Ruben van Heerden, Luke Stringer, Zee Mkhabela, Jeremy Ward, Aphelele Fassi.