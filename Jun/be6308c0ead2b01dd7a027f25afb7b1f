SATAN is los oor ’n pastoor na bewering van byna sy hele gemeente ontslae geraak het. Ouderling Piet Jansen (80) van die Verenigde Evangelie Sending in Christus voel niks lekker hieroor nie. Hy het nou genoeg van past. Charles Swartz se dinge gehad. Volgens Jansen het hulle gemeente van dié kerk in Delft die afgelope tien jaar kleiner en kleiner geraak. Nonsens Jansen sê dis oor Swartz hulle een vir een soos honde wegjaag. Volgens Jansen is Swartz vol nonsens en wil in beheer van alles wees. Hy en die res van die gemeente wat so verjaag is, hou nou maar in Tafelsig kerk, maar tog wil hulle baie graag weer by hulle kerk betrokke wees. Jansen het vertel: “Hy sê dis sy kerk. “G’n kerkbroeder of herder het die reg om die gemeente so uit te sit nie. “Hy het nie regtig ’n rede hoekom hy ons uitgesit het nie. “Die stene waarmee ons die kerk gebou het, is destyds deur my baas aan ons geskenk. “Nou wil hy kom voorgee dis sy kerk. “Die kerk behoort aan almal – nie net aan hom nie!” Jansen het vertel hulle het al probeer om met Swartz te vergader, maar die kerkman wil niks daarvan weet nie. Swartz beantwoord nie eens meer Jansen se oproepe nie. Volgens Jansen het hulle toe maar besluit om die transportbesorger te kry om aan Swartz te bewys dat nie hy die eienaar van die grond is nie, maar dat die kerk wel die eienaar is. Son het die dokument onder oë gehad en daar staan duidelik dat die grond aan die Verenigde Evangelie Sending in Christus behoort. Toe Son Swartz om kommentaar nader, het hy eers gesê die kerkraad het hom aangeraai om nie met die media te praat nie. Tog kon hy homself nie help nie en het tog maar gepraat. Volgens Swartz is die groep nie meer lid van die kerk nie oor hulle nie vermaan wil word nie. Kwaad “Daai mense is lankal nie meer lid van dié kerk nie. “Hulle wil hulle eie goed doen en wanneer hulle vermaan word, wil hulle kwaad word,” het die pastoor laat hoor. “En Piet Jansen is ook lankal nie meer ’n ouderling nie.” Swartz het gesê hulle gaan oor die saak vergader en kyk watter oplossing hulle kan vind. “Ons vertrou die Here vir ’n mooi werk.”