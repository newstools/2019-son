MANCHESTER United se coach, Ole Gunnar Solskjaer, moenie onder druk voel om spelers by Old Trafford te hou nie. Veral nie iemand soos Paul Pogba nie. Dié praat nou al lank uit oor hoe hy ’n nuwe uitdaging soek. Gary Neville, Manchester United-legende en oud-kaptein, voel wel Pogba maak sy ou klub ’n beter span wanneer hy speel. Dis egter ’n krisistyd by United, ná ’n tweede seisoen sonder ’n titel. En Neville meen nou is die tyd vir Solskjaer om aan spelers vas te hou wat vir United wíl speel. “Jy moet almal aan jou kant kry en in lyn met jou visie vir die klub. Ek is nog onseker oor baie spelers. Ek sien die bespiegeling op Sky Sports News en dit lyk heeltyd na ’n skuif (vir Pogba) weg van die klub,” het Neville gesê. “Jy moet spelers inkry voordat dié wat jy het, besluit om te loop, want geld maak jou baie kwesbaar. “Die timing moet reg wees, anders gaan die spelers in wie jy belang stel, se klubs jou ’n easy target maak deur die speler se waarde op te stoot. Dis reeds besig om te gebeur,” aldus Neville. Pogba word nou al maande met ’n move na Juventus (Italië) of Real Madrid (Spanje) gekoppel. Die Fransman was Unit­ed se beste speler die afgelope seisoen, maar die fans raak nou dik van Pogba se wisselvallige vertonings. Deur Pogba te verkoop, kan ook vir ’n lekker cash injection sorg. Solskjaer het nie ’n groot budget van United gekry om spelers te koop nie.