GAVIN Watson, die grootbaas van Bosasa, het voor ’n vertroulike ondersoek van die Suid-Afrikaanse Inkomstediens (Sars) verskyn. Watson moes onder eed antwoorde gee oor die akkuraatheid van inligting wat hulle aan Sars verskaf het oor Bosasa se belasting. Die ondersoek sal bepaal of Watson en Bosasa geld van Sars verberg het en presies hoeveel hulle Sars skuld. As in die ondersoek bevind word Watson en sy maatskappy is skuldig, kan Sars siviele prosesse instel om die geld te verhaal. Sars wou nie kommentaar lewer nie. Pres. Cyril Ramaphosa moes die afgelope ruk bontstaan oor Watson se skenking van R500 000 aan Rama­phosa se veldtog vir die ANC-presidentskap. Watson is stil sedert die aantygings teen hom en die maatskappy. Sy prokureur het ook nie kommentaar ge­lewer op die Sars-ondersoek nie. – News24