DIE polisie ondersoek ’n saak van poging tot moord nadat ’n man van Jacksonville Sondag in ’n skietvoorval seer­gekry het. Volgens kol. Priscilla Naidu, ’n woordvoerder van die polisie, word beweer twee mense (16 en 20 jaar oud) het Sondag omstreeks 18:45 by ’n spaza shop in Apple-straat in ’n ry gestaan om sigarette te koop. “Drie mans het na hulle toe geloop. Een van die mans het ’n vuurwapen uitgehaal en op hulle geskiet.” Die 20-jarige is in die voet gewond. Die 16-jarige het nie enige beserings opgedoen nie. Die polisie weet wie die verdagte is, maar die man is nog nie aangekeer nie. Die motief vir die aanval moet nog vasgestel word. Die provinsiale ondersoekeenheid wat fokus op georganiseerde misdaad, spesifiek bendes, ondersoek die saak.