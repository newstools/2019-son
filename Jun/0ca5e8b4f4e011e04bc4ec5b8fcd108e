VIR meer as 10 jaar wag ’n moede­lose Cedrick Hill om vergoed te word vir die verlies van sy vingers. Hill (38) van Kanonkop buite Atlantis sê hy het in Mei 2008 twee van sy vingers by sy destydse werk verloor. “Ek was besig om ’n sliding door te maak by die fabriek waar ek werksaam was, toe my linkerhand in die saag beland het. “Daar was orals bloed en die velletjies het by my hand af gehang. “Daar was dadelik met my gejaag na die hospitaal in Blaauwberg, maar die dokters kon nie my vingers weer aanheg nie.” Hill sê hy het vir ’n tydjie ligte werk my sy company gedoen, maar is daarna in die pad gesteek. “Die dokter het ál die nodige vorms van my na die departement van arbeid gestuur, maar tot op nou toe is daar geen teken van my eis nie. Stelsel “Ek kan nie eens onthou hoeveel kere ek by die arbeidskantore in die Kaap was nie. “ ’n Vrou daar het my gewys hulle stelsel wys ’n bedrag van R285 000 is goedgekeur vir uitbetaling aan my, maar sy kon nie explain hoekom dié bedrag nog nie uitbetaal is nie.” Hill sê hy is maar nou van ’n ongeskiktheidstoelaag afhanklik en moet los werkies doen om die pot aan die kook te hou. “Dit is mos nie vir my nodig om so te suffer nie,” brom hy. “Al wat ek wil hê, is dat die geld wat aan my toegeken is, in my bankrekening betaal kan word sodat ek ’n besigheidjie van my eie kan begin.” ’n Navraag oor Hill se uitbetalingskopseer is aan die departement van arbeid gestuur. Son op Sondag wag egter nou nog op die kommentaar.