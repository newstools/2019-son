SEDERT Kaapstad as gasheer van die 2023-Wêreldbeker-netbaltoernooi aangewys is, stroom major events na die Wes-Kaap. Cecilia Molokwane, president van Netbal Suid-Afrika, het dié week gesê die Moederstad is ook gasheer vir die Afrikanasies-toernooi, sowel as die toetsreeks teen Engeland. Die Afrika-toernooi sal in Oktober in die Bellville Velo­drome plaasvind. Dieselfde venue gaan ook vir die toetsreeks teen Engeland gebruik word. Die reeks van drie wedstryde teen Engeland sal aan die einde van November gespeel word. Molokwane se aankon­diging het gekom aan die vooraand van die nasionale span se vertrek na die Wêreld­beker-toernooi. Dié toernooi begin op 12 Julie in Liverpool. Die Proteas se eerste wedstryd is teen Trinidad en Tobago. Die SA span vertrek vandag na die spogtoernooi. Hy sal eers in ’n opwarmingsreeks teen Wallis in Cardiff speel. Marsha Wagenaar, president van Cape Town Netball, het Molokwane se aankondiging verwelkom. Wagenaar het gister gepraat by die nasionale o. 19-toernooi wat Saterdag by die Hoërskool De Kuilen in Kuilsrivier ten einde loop. “Ons is verheug oor die verwikkelinge. “Daar word nou maar net gehoop die Bellville Velodrome sal gereed wees. “Dit kan net die sportsoort help om te groei,” het Wagenaar verduidelik.