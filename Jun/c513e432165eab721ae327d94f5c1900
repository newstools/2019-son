STAAL was ’n vriend van hom en het baie besig­hede gehad. Staal het karre, klere en drugs verkoop. Só het Elgershin Goliath (30) Vrydag in die Baaise hooggeregshof getuig in die saak teen hom, Nealon Redhouse (21), Deon “Kwas” Harmse (25) en Shelton Malgas (26). Hulle word verdink van die skietdood van Donovan “Staal” Berry op 3 Mei 2016 in Barberryweg. Gehardloop Die staat voer aan Goliath was die oggend van die moord by ’n smart shop en het in die straat op en af gestap, asof hy vir iemand gewag het. Goliath het getuig dis onwaar. Hy het ook ontken dat hy een van die ouens was wat ’n gun uitgepluk, op Berry geskiet en agterna in die rigting van Candlebushstraat gehardloop het. Volgens Goliath was hy die oggend van die voorval nog in die bed toe Berry hom omstreeks sewe-uur bel. Hy het gesê Berry wou weet of hy gehoor het ene Jeandré Jansen is die vorige aand oorlede. Volgens Goliath het hy Berry meegedeel hy het nie daarvan geweet nie. Berry het gesê hy gaan later die dag na Kwas toe en sou dan by Goliath ’n draai maak. Volgens hom het hy vir Berry gesê hy weet nie of hy tuis gaan wees nie, want dit was Malgas se verjaardag. Goliath het getuig terwyl hy besig was om die honde se kos te berei, het Berry weer gebel en gesê hy staan voor sy huis. Volgens hom het hy en Berry toe op die lawn voor die huis gesit. Hy het gesê Berry het hom toe weer vertel van Jeandré wat dood is, maar bygevoeg hy ken nog nie die regte storie nie. Volgens Goliath het sy pa en neef in daardie sta­dium by sy pa se Golf gestaan. Die kar se bonnet was oop. Goliath het getuig Berry het gesê hy gaan na Kwas toe en dan Oos-Londen toe. Hy het gesê sowat 10 minute later, toe hy gereed maak om hom te was, het hy skote gehoor afgaan. Goliath het gesê hy weet nie hoeveel skote afgegaan het nie, maar dit was baie. Volgens hom weet hy ook nie uit watter rigting dit gekom het nie. Volgens Goliath het Malgas sowat 20 minute later – terwyl hy besig was om aan te trek – aan sy deur geklop. Hy wou by hom weet of hy gehoor het Berry is geskiet. Hy het vir Malgas gesê hy weet nie daarvan nie. Goliath het getuig hy het toe eers afgesit na die scene­ toe. Volgens hom het hy oor die vlak in die rigting van die smart shop gekyk. Hy het ’n klomp cops en mense gesien. Volgens Goliath is hy toe terug huis toe. Die beskuldigde het gesê hy is nie ’n gangster nie en hy weet nie of Berry ’n gangster was nie. Volgens hom het Berry ’n werk gehad in Salt Lake. Hy het getuig hy (Goliath) was nog nooit by die pos nie, maar het Berry by sy huis oorkant die pos besoek. Volgens hom was Malgas al saam met hom by Berry se huis. Tattoos Volgens Goliath weet hy nie hoekom die vorige twee staatsgetuies hom by die moord betrek nie. Toe adv. Mark Driman, staatsaanklaer, Goliath uitvra oor die tattoos in sy nek, het hy aangevoer dit sê “rest in peace”. Volgens Goliath het hy die tattoo ná sy neef se dood laat aanbring. Hy het gesê sy neef is in ’n kar-ongeluk oorlede.