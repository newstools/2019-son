NIE almal juig oor die Suid-Afrikaner Colin Ackermann se insluiting by Nederland se krieketgroep nie. Ackermann is al baie seisoene ’n staatmaker vir die Warriors se Oos-Kaapse streekspan, maar kwalifiseer vanweë familieverbintenis om vir Nederland te speel. Hy sal vir Nederland in aksie wees in die qualifiers vir die T20-Wêreldbekertoernooi wat van 11 Oktober tot 3 November in Dubai gespeel word. Ackermann is ’n geweldige aanwins vir Nederland, maar André van Troost, ’n voormalige naatbouler, het sy insluiting gekritiseer. “Dit is nie ’n goeie skuif nie. Ek voel jammer vir die spelers wat in Nederland gebore is en hier grootgeword het. “Een van hulle moet nou vir ’n oorsese speler terugstaan. Ons nasionale span het ’n span van kriekettoeriste geword. “Boonop lyk dit of niemand oor dié situasie omgee nie,” het die troostelose Van Troost in die sosiale­ media na Ackermann se insluiting gekap. Van Troost het 71 eersterangse wedstryde gespeel, onder meer vir die Griekwas in Suid-Afrika. Hy was in 2008 vir ’n kort ruk die Koninklike Nederlandse Krieketbond (KNCB) se uitvoerende hoof. Ackermann, ’n voormalige SA o. 19-speler, is in George gebore en het in Port Elizabeth skoolgegaan. Hy het in 115 eersterangse wedstryde 17 honderdtalle aangeteken en is ook ’n ster vir die Warriors in die korter formate van die spel. Sy kolfwerk sal Nederland versterk en hy kan ook met sy wegbreke, puik veldwerk en ervaring ’n verdere aanwins wees. Ackermann is sedert 2016 by die graafskap Leicestershire ’n Kolpak-speler. Hy is Leicestershire se T20-kaptein. Gewag Nederland se afrigter, Ryan Campbell, beskryf Ackermann se beskikbaarheid as “ ’n geweldige inspuiting” vir sy span. “Hy het al baie seisoene vir Dosti (in Nederland) gespeel en gewag vir sy kans om Nederland te verteenwoordig,” het Campbell bygevoeg. “Vir ons jong spelers se ontwikkeling sal Ackermann se teenwoordigheid wondere beteken.”