HULLE was darem nie met ander skarminkels in die aanhoudingselle nie... Dié “hulle” is chief Crawford Fraser, Gabby Machune en Hakeem Vencencie. En as dit nie vir die gemeenskap van die Baai se Northern Areas was nie, sou hulle daar in die selle niks oor hulle lippe gehad het nie. Die drie mans is Donderdag gearresteer daarvoor dat hulle guns rondgeswaai het gedurende ’n konvooi wat laas Sondag teen gangsterism gehou is. Vencencie, wat ’n radio-omroeper en crimefighter is, sê hy het gedog die polisie ontbied hom net vir ondervraging. Hy vertel: “ ’n Kolonel het my by die werk gebel en gesê ek moet na die Gelvandale-polisiestasie kom vir ondervraging. “Toe ek daar kom, het hulle my na ’n vertrek gevat, my regte aan my voorgelees en my aangekla. Hulle het gesê dis op instruksie van die nasionale polisie.” Vencencie is toe na die Humewood-polisiestasie se aanhoudingselle escort, waar hulle Donderdagaand geslaap het. Hy vertel: “Ons het niks kos gekry nie en daar was geen toiletpapier nie. “Ek is ’n Moslem en nou in die heilige maand van Ramadaan is dit belangrik dat ons sekere tye bid en eet. “Ek het nie eens my selfoon by my gehad om te kyk hoe laat dit is nie. “Ek moes deur die klein vensterjie in die sel kyk om volgens die son te skat hoe laat dit is. Dit was de­moralizing.” Vencencie sê hy besit nie eens ’n vuurwapen nie. Hy sê ook sy reg tot die beoefening van sy geloof is geskend. Die taktiese reaksiespan het Fraser, wat ’n Khoisan-aktivis is, Donderdag by sy huis geskep. Ook Fraser sê hy besit nie eens ’n vuurwapen nie. Hy voeg by: “Miskien is wat ek gesê het só powerful dat hulle maar gedínk het dis een. “Ons, die inwoners van die Northerns, is nie meer net siek en sat nie. “Nee, selfs ons siek is sat en ons sat is siek. Die gemeenskap moet dringend opstaan. “As ál die mans in hulle areas net kan saamkom en hulle areas safeguard, is dit onnodig dat mense van buite ons areas moet patrol.” Fraser sê hy help gangsters sedert 1994 om die lig te sien. Hy sê hy dien op gemeenskapspolisiëringsforums en in die sektorpolisie en is een van die manne wat die polisie help teen gangsters. Machune is Donderdag ook vrywillig polisiestasie toe. Ook hy het gedog hy gaan net ondervra word. Machune het Vrydag buite die hof gesê: “Ons het gehoor ons word sedert die konvooi ondersoek. “Hulle wou my kar actually konfiskeer toe ons aangekla is. “Ál wat ons vir die gemeenskap wil sê, is dat ons nie gaan terugstaan nie. “We’re going to carry on, want uiteindelik is dit óns – die mense van die North­erns – wat suffer. “Ongelukkig is ons drie getarget, maar ál wat ons gedoen het, is om ons regte uit te oefen “Ons is siek en sat vir die gangsterism en killings in ons areas.” Machune sê die mense moet ophou dink dat een spesifieke groep die konvooi gereël het, want dit was ’n gemeenskaplike poging. ’n Polisiewoordvoerder, kol. Priscilla Naidu, sê die rede hoekom die saak teen die drie mans van die hofrol geskrap is, word nog ondersoek. Naidu sê hulle is gearresteer vir die oortreding van die Wet op die Reëling van Byeenkomste, die Wet op die Beheer van Vuurwapens, vir aanhitsing tot geweld en dwarsboming van die gereg.