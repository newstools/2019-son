GISTER was sy 100ste verjaardag op moederaarde. Jan Swartbooi het gister sy verjaardag saam met sy familie in Rama­phosaville in Patensie gevier. Swartbooi het 17 kinders gehad, maar vandag leef net drie van sy dogters nog. Hy het vertel hy is geseën met ’n groot getal kleinkinders en agterkleinkinders. Sy oorlede vrou, Beauty, het meer as 20 jaar terug gesterf. Hulle was 55 jaar getroud. Hy het as jong man op ’n plaas gewerk en later was hy ’n pastoor by die Vrye Evangelie Kerk in Patensie. In die 1950’s het hy Baai toe getrek, waar hy eers by die Spoorweë gewerk het en daarna by verskeie motormaatskappye. Hy was op sy dag ook ’n rugby-skeidsregter. Swartbooi is die enigste van ses kinders wat nog lewe. Sy ouers het hom die bynaam “Winky” gegee omdat hy as ’n kind altyd rondgespring het en op en wakker was. Tot vandag toe ken almal hom as “Winky” en meen dié naam pas hom. Geheim Hy het altyd gaan stap om fiks te bly, maar deesdae raak hy ’n bietjie duiselig. Gister toe sy familie by hom gaan kuier het, het hy heeltyd breed geglimlag. “Ek voel baie gelukkig dat ek dit tot op 100 gemaak het. Die geheim om lank te lewe is om jou moeder en jou vader te eer en om gereeld Bybel te lees,” het hy gesê. Patricia Swartbooi (63), sy dogter, meen sy is bevoorreg om nog haar pa op aarde te hê. “My pa het alles vir my gedoen. Hy het ons goed opgevoed – ek kan regtig niks slegs sê nie. “Hy is ’n pa met wie ek oor enigiets kan praat. Hy bederf ook ál sy kleinkinders, van hier tot in die Baai.” Gisteraand het die familie ’n diens by die huis gehou en gebid. Saterdag is die groot paartie vir die hele familie.