DIE Goodwood-tronk het glo ’n halfmiljoen rand geblaas op die ontspanningsklub se jaareindfunksie. Die meeste geld is na bewering op duur drank, geskenke, kos en dekor uitgegee. Die afskeidsgeselligheid is op 23 November ver­lede jaar op ’n spoggerige landgoed by Franschhoek gehou. Die after party het tot in die vroeë oggendure aangehou. Na verneem word, is ander versierings en eetgoed vir die after party gekry. Voorts word beweer metgeselle van lede van die klub het drank by die dosyne weggedra. Volgens ’n vertroulike verslag het die dekor oor die R200 000 gekos. Dis glo behartig deur kerkvriende van die klubbestuurder. Meer as R5 000 is glo uitgegee op drank vir die after party – dit is nou benewens die voggies wat vir die afskeidspartytjie self verkry is. Nog R30 000 is geblaas op fancy ­geskenke en kos vir die afskeidspartytjie. Volgens die verslag was daar al talle ondersoeke na ongerymdhede, maar die bevindings is onder die mat gevee. In die verlede is daar glo ook in die klub se geldkoffers gekrap om ’n senior lid se agterstallige munisipale diensterekening te betaal. Daar word ook beweer by vorige geleenthede is klubgeld al vir private partytjies en geskenke misbruik. Ten spyte van die beweringe het Mosele Sehloho, administratiewe sekretaresse vir die streekkommissaris, gesê: “Die streekkommissaris het nog geen klagte oor finansiële ongerymdhede ontvang nie. “ ’n Onafhanklike ouditeur doen elke jaar die Goodwood-klub se boeke. “Daar is tot dusver geen klagte van enige aard aangemeld nie.”