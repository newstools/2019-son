SHILTON van Wyk se dinamiese talent ken geen perke nie – en noudat hy by die nasionale sewes-akademie opgeneem is, wink die Blitsbokke vir hom. Die 19-jarige vleuel het die tonge laat klap met sy vlugvoetige aftrappe en groot vaart vir die Boland-Kavaliers. Sy ongelooflike vertonings in die SuperSport-reeks is een van die suksesverhale van dié toernooi, wat vanjaar vir die derde keer aangebied is. Die kompetisie is daarop gemik om veral jong spelers blootstelling te gee. Hoewel hy net vyf drieë in sy debuutseisoen in die senior-afdeling gedruk het, is hy in sy noppies. “Ek het dit geniet. Die hoogtepunt vir my was toe ons die Westelike Provinsie in die laaste uitspeelronde geklop het,” het Van Wyk verduidelik. Dit is geen wonder dat Marius Schoeman (akademie-bestuurder) hom gou raakgesien het nie. Van Wyk sal hom ná afloop van die Boland-Kavaliers se veldtog in die Eerste Liga van die Curriebeker-reeks by die akademie in Stellenbosch aansluit. Die Curriebeker-reeks skop die naweek van 5-6 Julie af. Van Wyk sê hy gaan die geleentheid met albei hande aangryp om ’n sukses van sy groot kans te maak. “Dit was vir my ’n verrassing toe ek verneem het dat ek by die akademie opgeneem is,” het hy gesê. “Ek sien dit as ’n groot geleentheid vir my om my droom te bewaarheid om ’n voltydse rugbyspeler te word. “Ek studeer nie op die oomblik nie. My fokus is nou eers om my by die akademie te bewys. “Daarna sal ek my hoop vestig op die Blitsbokke.” Die boorling van Diazville aan die Weskus is die tweede speler van die Saldanha-rugbyklub wat sy opgang op nasionale vlak maak. Die losvoorspeler Ludio Williams het twee jaar ge­lede sy debuut vir die Kavaliers gemaak.