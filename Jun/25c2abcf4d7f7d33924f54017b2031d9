’N BEJAARDE vrou het gisteroggend in haar huis verkool. Salama Jackson (76) het omstreeks 01:45 in haar huis in Bluegumstraat, Bonteheuwel, doodgebrand nadat sy in haar kamer vasgekeer was. Volgens ’n buurvrou het haar kleinkind in die nag wakker geskrik. Die buurvrou, wat verkies om anoniem te bly, sê: “Hy ly aan asma en het gestik aan die rook. “Hy het opgestaan en oor die vibracate-muur gekyk en gesien die bure se huis is aan die brand. “Hy het sy ma-hulle wakker gemaak en hulle het uitgehardloop. “Toe hulle op die toneel kom, het Salama se seun met krukke buite gestaan. “Hulle het hom gevra waar sy ma is. “Hy het gesê sy lê en slaap in haar kamer. “Toe hulle wou inhardloop om die vrou te gaan red, het hy gesê hulle moenie ingaan nie, want die vlamme is te erg. “Die vlamme het al by die dak uitgeborrel. “Die gordyne was ook aan die brand.” Jackson was in die boonste kamer in haar bed toe die brand uitgebreek het. Haar uitgebrande lyk is op die grond langs haar bed gevind. Jackson se DNS moet met haar seun (56) s’n vergelyk word om sy ma amptelik te identifiseer voordat die lyk opgeëis kan word. Volgens Shamiema Alberts, een van die klein­kinders, is dit ’n groot skok en verlies vir hulle familie. Alberts vertel: “Sy het saam met haar seun wat op krukke is, gebly. “Ons as familie is baie hartseer. Ons weet nie hoe die brand ontstaan het nie.” Volgens Jermaine Carelse, ’n woordvoerder van die brandweerdienste, was 14 lede van die nooddienste en brandweer op die toneel. Carelse sê: “Die brand is omstreeks 02:45 geblus. Een vrou het doodgebrand. “Die oorsaak van die brand is nog onbekend.”