TALLE opposisiepartye meen president Cyril Ramaphosa het net weer drome aan die land verkoop. Dis die reaksie op Ramaphosa se tweede staatsrede vanjaar. Die eerste staatsrede was in Februarie, maar as gevolg van die onlangse algemene verkiesing was ’n tweede een nodig. Ramaphosa het gesê hy droom ’n nuwe stad kan gebou word met ’n blitstrein wat van Mpumalanga tot Kaapstad sal reis. Hy het bygevoeg hy het planne om oor die volgende 10 jaar 2 miljoen jobs vir jong mense te skep. Dis hierdie twee opmerkings waarmee die opposisiepartye nie beïndruk is nie. Die DA-hoofsweep, John Steenhuisen, het gereageer: “Dis baie moeilik om ’n mens aan­spreek­lik te hou as hy sê hy gaan iets oor ’n tydperk van 10 jaar doen. “Ek kry nie die geleentheid om jou daaroor uit te vra voordat dié periode van 10 jaar verby is nie. “Ons kan nie nóg ’n vermorste dekade in dié land bekostig nie. Ons moet dringendheid sien. Ons benodig aksie.” Die EFF-leier, Julius Malema, het gesê Ramaphosa moet wakker word uit sy drome, want die land benodig nie ’n slapende president nie. Malema sak af: “Dié [staats­rede] was sleg. Die president moet hom skaam. “Hy’t die Nasionale Ontwikkelingsplan laat vaar. Daar is nou ’n nuwe plan genaamd ‘drome’. “Die president het nie die voorreg om te droom nie. Die president moet deliver. “Die drome was daar in die 1980’s. Die drome was daar voor 1994. “Al wat ons nou moet doen, is om daardie drome te implementeer ... Ons is nou ’n nasie van dromers.” Die Good-party se leier en minister van openbare werke, Patricia de Lille, het egter gesê sy glo in Ramaphosa se drome. Antie Pat sê oor die president se drome: “Ek is baie opgewonde daaroor, want dit beteken ons het tot dusver versuim om ons stede te integreer. “En ons kan die nuwe­ stede bou om te deal met apartheid se ruimte­like beplanning om sodoende ruimtelike geregtigheid te bring.” Mosiuoa Lekota, Cope se leier, sê hy verwelkom Ramaphosa se belofte om diegene wat by staatskaping betrokke was, te laat vervolg. Volgens hom sal die land nooit regkom nie tensy almal wat die land se ekonomie deur staatskaping verlam het, geboet het vir hulle misdrywe.