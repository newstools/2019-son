EIENAARS en bestuurders van klein besig­hede kan tot 18 Junie aansoek doen vir die sesde fase van die ondernemingsontwikkelingsprogram vir 2019-2020. Die Nelson Mandelabaai-sakekamer en die Oos-Kaapse Ontwikkelingskorporasie (Okok) bied dit elke jaar aan. Die doel is om mededinging tussen en die volhoubaarheid van Baaise besighede te verbeter. Nomkhita Mona, uitvoerende hoof van die sakekamer, sê hulle gemeenskaplike doel is om te verseker dat die program tasbare uitkomste het. Dít sal onder meer daartoe lei dat geleenthede geskep word. “Die program groei steeds. Ons het gesien dit werk – ’n paar van ons kandidate bestuur nou florerende ondernemings. Ons sien uit na die sesde fase.” Sedert die boekjaar 2014-2015 het 119 onder­nemings deur die vyf fases van die program gevorder. Okok het geld vir die volgende drie jaar beskikbaar gemaak. Bywoon Wanneer ondernemings die program suksesvol voltooi het, ontvang hulle ’n jaar se gratis lidmaatskap by die sake­kamer. Hulle sal ook baat vind by geleenthede om te netwerk. Deelnemers moet 80% van die klaskursusse deur die Nelson Mandela-Universiteit se Besigheidskool bywoon, altesaam 22 ure van berading en opleiding ondergaan, en vyf “koffie-oggende” bywoon. Hulle word intensief opgelei om markgereedheid, die groei van besigheid en volhoubare werkskepping te verstaan.