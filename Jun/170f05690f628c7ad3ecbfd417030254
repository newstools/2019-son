’N SUID-AFRIKAANSE drug mule wat in Thailand aangehou is, is by die huis. Thando Pendu (33) is in 2009 gearresteer nadat sy met dwelms gesmokkel het. Iemand het die jong vrou destyds belowe sy kan in Bangkok ’n job as ’n ambulansbestuurder kry. Pendu van Welkom in die Vrystaat het Saterdag by die OR Tambo Internasionale Lughawe in Johannesburg aangekom. Familie en vriende het haar daar verwelkom. Mail & Guardian het destyds berig daar is vir Pendu gesê sy moet dwelms van Thailand na China smokkel om die lening vir haar vliegtuigkaartjie af te betaal. The Star het berig die Thaise regering het aan Pendu amnestie gegee. Sy is reeds in Mei vrygelaat. Sy kon Thailand egter eers verlaat nadat Suid-Afrika bevestig het sy is ’n Suid-Afrikaanse burger. – News24