SPANJE se internasionale sokkerlegende San­tiago Canizares sê José Antonio Reyes “moet nie soos ’n held vereer word nie”. Hy het dié omstrede uitspraak gemaak nadat Reyes (35), voormalige vleuel van Arsenal, Saterdag in ’n grusame motorongeluk omgekom het. Die ongeluk het teen ’n geskatte 193 km/h buite Seville gebeur. Canizares, wat Reyes se spanmaat by Real Madrid was, het Reyes gekritiseer vir die moewiese snelheid waarteen hy gejaag het. Die voormalige Valencia- en Real Madrid goalkeeper het getwiet: “Om so vinnig te jaag is iets wat veroordeel moet word. “Daar was ander slagoffers ook in die ongeluk. “Reyes behoort nie as ’n held vereer te word nie, maar dit neem nie my hartseer en skok weg oor wat gebeur het nie en ek bid vir sy siel.” Reyes se 23-jarige neef wat agter in die motor gesit het, is ook dood. ’n Ander neef, Juan Manuel, het die ongeluk oorleef en is met ernstige brandwonde na die hospitaal gehaas. Canizares het later sy twiet verander deur te sê: “Dalk het ek nie myself duidelik uitgedruk nie. Natuurlik verdien Reyes die eer wat hom toekom vir alles wat hy vir die spel beteken het.” – The Sun