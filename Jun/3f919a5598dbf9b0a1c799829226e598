’N GROEP taxi-pendelaars op die Delft/Mitchells Plain-roete het gister ’n groot skok gekry toe hulle taxi deur die Vibracrete-muur van die Golden Crust-bakkery ploeg. Die voorval het omstreeks 07:00 in Main Road, Delft, plaasgevind. Volgens Richard Coleman, woordvoerder van die Stad Kaapstad se verkeersdepartement, is hy nie ingelig oor dié voorval nie, maar wel van ’n ander een in Delft waarin drie mense lig beseer is. Skoolkinders “Daar word beweer ’n ligte afleweringsvoertuig het uit ’n taxi se pad geswaai en omgeslaan.” By Son se besoek aan die eerste toneel was die passasiers reeds uit die taxi gehelp. Inwoners van Delft het in die sosiale media gegis oor die ongeluk. Van hulle het beweer die insittendes was skoolkinders, maar niemand kon dié storie bevestig nie. ’n Beampte op die toneel het wel bevestig ’n paar mense is in die ongeluk beseer, maar niemand is dood nie.