IN ’N paar jeans en tekkies het Patricia de Lille die pad gevat na die president toe. Die leier van Good het Woensdagmiddag, toe sy in die Kaap was, ’n oproep van die president ontvang wat haar gevra het om hom in Pretoria te gaan sien. “Ek was glad nie voorbereid vir enigiets nie. Die president het ook nie genoem hoekom hy my wou sien nie.” De Lille het bitter min tyd gehad om ’n oornagsakkie te kry en te pak. Daar is Woensdagaand aangekondig sy is die minister van openbare werke en infrastruktuur in pres. Cyril Ramaphosa se kabinet van 28 lede. Son op Sondag het die morning after met die Antie van die Nasie gesels. Die gesprek vind plaas terwyl De Lille vinnig en haastig moet shop vir ’n outfit vir haar inhuldiging as minister Donderdagmiddag. “Dit was baie onverwags en ek het net die paar jeans en tekkies en kan nou nie hierin ingehuldig word nie,” noem De Lille terwyl sy in ’n ry staan om een van die klere-items aan te pas. Sy sê: “Pres. Ramaphosa het gesê hy wil van my skills gebruik maak en hy het my gevra watter bydrae ek kan maak. “Nes alle Suid-Afrikaners het ek ’n bydrae om te maak om ons land en demokrasie te red.” Hoewel haar nuwe party net 3% van die steun in die Wes-Kaap gekry het, is daar sommige wat reken haar aanstelling is ’n strategie van die ANC om die provinsie terug te wen. Hulle meen die Good-party en die ANC sal dalk ná 2021 se munisipale verkiesing ’n koalisie vorm. “Is daai mense sangomas? Dan het ek hulle nodig om saam Suid-Afrika te fix,” kap De Lille terug. Sy raak weer ernstiger en sê: “Almal is geregtig op hulle opinie. “Dis verkeerd as daardie menings as feite oorgedra word.” Die voormalige burgemeester van Kaapstad vertel sy kon nie kies watter portefeulje sy wou hê nie. Nou is sy die politieke hoof van die staat se “handyman” en batebestuurder. “Weet jy, ek bring my ondervinding van governance na die tafel en Good se beleid om ruimtelike ontwikkeling te doen, veral ten opsigte van die ruimtelike ontwikkeling uit apartheid se tyd,” aldus De Lille. Vir dié wat reken die vuurvreter-politikus gaan nou te besig wees om die regering te kritiseer, is daar nuus. “Ek het nog nooit my mond gehou nie en gaan nie nou nie.”