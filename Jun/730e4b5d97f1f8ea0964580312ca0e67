ROB Packham is klaarblyklik bang vir mang. Skaars twee weke gelede is hy tot 22 jaar gevonnis vir die moord op sy vrou, Gill. Nou het hy aansoek gedoen om teen sy skuldigbevinding te appelleer. Hy is op 1 Maart 2018 in hegtenis geneem kort nadat Gill se lyk in die kattebak van haar uitgebrande groen BMW gevind is. Sy regspan sê die ID-parade was gebrekkig en hulle bou hulle argument rondom dit. Adv. Craig Webster voer aan die ID-parade moes live gewees het. Dis met foto’s gedoen. Twee getuies, Keanan Thomas en Paul Gray, het Packham uitgeken. Webster voer aan Thomas se beskrywing stem nie ooreen met hoe Packham lyk nie. Hy voer ook aan Thomas en Gray se getuienis is onbetroubaar. Webster het die selfoon­data as neutraal beskryf omdat dit die staat en die verdedigingspan se saak albei ondersteun het rakende Packham se where­abouts. Webster het verder gesê daar is ’n redelike vooruitsig daarop dat ’n ander hof tot ’n ander slotsom sal kom oor die skuldigbevinding. Die staat het aangevoer die ID-parade is deur ander mense bevestig. Die staat het verder gesê daar is geen bevestiging vir Packham se weergawe van waar hy was toe sy vrou vermis geraak het nie. Packham het getuig hy is reguit huis toe nadat hy by sy suster gekuier het vir aandete, maar sy foon was ’n uur lank af. Dít is Iets wat regter Elize Steyn vreemd gevind het vir iemand wat kastig desperaat op nuus oor sy vermiste vrou wag. Die hof het gehoor ál rede­like afleiding wat ’n mens kan maak, is dat Packham skuldig is aan die misdade. Packham sal eers volgende week weet wat Steyn se besluit oor sy appèl-aansoek is.