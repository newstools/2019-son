DIE man wat valslik beskuldig is van die moord op Amina Abrahams is oorlede. Abrahams (20) se lyk is op 3 Junie in die vulliskamp in Hanover Park gekry. Twee dae later is Clive Pearce (62) en sy broer gearresteer. Dinsdag is Pearce in die Lentegeur-hospitaal dood nadat hy ’n beroerte gehad het. Nadat Abrahams se lyk by die stortingsterrein in Hanover Park gekry is, het ontstoke inwoners Pearce se huis met klippe bestook. Hulle het hom van die moord op Abrahams verdink. Abrahams is na bewering by sy huis laas lewend gesien. Sy is as vermis aangemeld en drie dae later is haar naakte lyk gevind. Dit was in ’n wit laken toegedraai. Abrahams is vermoedelik eers in ’n wheelie bin gedump. Die munisipale werkers het oudergewoonte die wheelie bin leeggemaak – onwetend dat sy daarin was. Die jong vrou het die oggend van Vrydag 31 Mei gaan werk soek, maar nooit teruggekeer huis toe nie. Pearce se familie het gesê hy het niks met die hele voorval te doen gehad nie, maar ’n verdagte het agter in sy jaart gewoon. Nazeem Benjamin, ’n familielid van Pearce, sê: “Die polisie het hom vrygelaat die Maandagoggend voordat hy weer in die hof kon verskyn. “Hulle kon hom nie met die moord op die vermiste vrou verbind nie. Amina het die 31ste Mei vermis geraak. “Haar lyk is die Maandag gevind. Die outopsieverslag het gewys sy is daardie Maandag­oggend, die 3de Junie, vermoor. “Hy was die 1ste Junie in die hospitaal nadat hy siek geraak het. “Dit kon dus nie hy gewees het wat Amina vermoor het nie.” Pearce se broer (61) is dieselfde tyd as hy vrygelaat. Niemand anders is intussen vir die moord gearresteer nie.