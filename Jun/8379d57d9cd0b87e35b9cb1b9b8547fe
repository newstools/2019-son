NÁ TWEE onsuksesvolle probeerslae is Griekwas Sondag as die 2019-SuperSport Challenge-kampioen gekroon. Griekwas het in Saldanhabaai in die Transnet-Saldanha-stadion aan die Weskus die Pumas met 28-13 geklop en die titel vir die eerste keer gewen. Griekwas was rustyd met 21-8 voor. Griekwas het in 2017 teen die Westelike Provinsie vasgeval. Verlede jaar het hulle in Oudtshoorn teen die Pumas ook verloor. Dit was ’n baie gelykop stryd met albei spanne wat dinge onder die voorspelers gehou het. Een man wat met ’n trotse bors sy medalje vasgehou het, is Griekwas se linkervleuel, Enver Brandt. Hy was reeds twee keer aan die verloorkant. ‘’Om te sê ek is verheug, is nie genoeg. Ek is in ekstase oor die goue medalje. ‘Ek het vanjaar met beserings gesukkel – wat my fokus ’n bietjie belemmer het,” het Brandt gesê. Nóg ’n speler wat oorstelp van vreugde was, is Griekwas se heelagter, Anthony Volmink, wat sy span se eerste drie gedruk het. Volmink sê: “Dis ’n droom wat bewaarheid is om die goue medalje te wen. “Dit was ’n goeie skuif om na Griekwas te gaan en ’n geleentheid om vir myself te bewys ek is goed genoeg om Superrugby te speel. Ek is gereed vir ’n Springbok-oproep ook.” Die Pumas se heelagter, Devon Williams, het albei sy span se drieë gedruk. Die puntemakers is: GRIEKWAS – drieë: Anthony Volmink, AJ le Roux, Eduan Keyter; doelskoppe: George Whitehead (2); strafskoppe: Whitehead (3). PUMAS – drieë: Devon Williams (2); strafskop: Chris Smith.