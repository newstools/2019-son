SUIDWESTELIKE Distrikte en Westelike Provinsie sal vandag sake in die eindstryd van die nasionale o. 18-LSEN-toernooi uitspook. SWD het die Valke Dinsdag op die sportterrein van die Hoërskool Sentraal in Bloemfontein met 29-17 afgestof en daarmee ook sy onoorwonne rekord in die toernooi behou. Ashley Guide, die sterk nr. 8 van die manne van die Suid-Kaap, het drie van sy span se vyf drieë gedruk. Die senter Keano Brown was tot dusver een van die uitblinkers in die week ­lange toernooi vir spelers met spesiale onderwysbehoeftes (LSEN). Brown het ook twee keer gaan afrond. SWD het Boland in sy eerste wedstryd maklik met 59-29 afgeransel. Die span se afrigter, Stanley Kruger, is verheug met sy span se prestasie om die eindstryd te kon haal. Kruger sê: “Ja, ons pak die magtige WP in die final. Ons is gereed en daarvan oortuig dat ons die knoop sal kan deurhak.” WP het intussen sy plek in die final bespreek deur die Griffons met 48-17 te kon uitoorlê. Die Kapenaars het met ’n allemintige sewe drieë in dié wedstryd baljaar. Die Streeptruie moes egter in hulle eerste wedstryd hard werk om die Oostelike Provinsie met 34-18 te kon klop. Die jongelinge van die Kaap het die OP gister maklik met 17-0 verslaan. Die vleuel het ’n driekuns aan drieë in die wedstryd behaal. Die toernooi eindig môre by die Hoërskool Jeppe in Johannesburg.