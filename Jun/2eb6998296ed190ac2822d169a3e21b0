TERWYL die stof nog nie gaan lê het rondom wie van die Major Offences Reaction Team (Mort) en Wes-Kaapse bende-eenheid die voorloper in misdaadbestryding moet wees nie, het Mort die nuus weens die verkeerde redes gehaal. ’n Voertuig wat geregistreer is vir Projek Mort was Donderdag by ’n rooftog by die huis van ’n Chinese burger in Parow-Noord betrokke. Die bestuurder, ’n konstabel verbonde aan Projek Mort, het die cops gewaar en van die toneel weggejaag. Ná ’n hoëspoedjaagtog is die konstabel en sy twee burgerlike medepligtiges egter vasgetrek. Items soos handskoene, crowbars, reflector jackets en cable ties is in die verdagtes se besit gekry. Die verdagtes sal aangekla word vir die besit van huisbraaktoerusting, sowel as die diefstal van nommerplate. Lt.kol. Andrè Traut, polisiewoordvoerder, sê daar is vasgestel die voertuie wat in die rooftog gebruik is, is sonder magtiging van ’n SAPD-perseel verwyder. Volgens Traut sal die verdagtes môre op ’n verdere klag van motordiefstal in die Bellville-landdroshof verskyn.