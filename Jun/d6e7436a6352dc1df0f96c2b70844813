HAAI, Sonlanders! Vandag plaas ons die slot van JASMINE UYS se So Soet die Wraak. David wil hom op die gangsters wreek wat sy verloofde gerape en vermoor het ná ’n hijacking. Hy infiltreer sy teikengroep deur voor te gee hy is ’n gesoekte ou van Joburg af. David vertel vir die agterdogtige Clint hy lê laag nadat iets in Jozi skeefgeloop het. ‘WEL, dinge het skiefgeloep toe ek ’n ou doodgeskiet het wat nie met sy kar wou part nie. My base het my soelank Kaap toe gestuur totdat die stof gaan lê het. “Niemand sal my hie’ soekie! Die idiots dink ek kruip in Hillbrow weg. Laat hulle ma’ dink wat hulle wil; ek kan solank vir julle hie’ help. The show must go on!” Hulle kyk hom met bewondering aan en knik almal. “Oukei, laat ek eers hoor hoe julle usually te werk gaan ...” “Dis baie exciting. Ons keer die karre op stil plekke voor waa’ hulle dit nie verwag nie. As hulle struggle, maak ons hulle eenvoudig stil. Dit maak dit even meer exciting!” David kook binne-in, maar probeer kalm bly. Vuilgoed! Dis julle wat Lynette stilgemaak het en byna vir my ook! Julle gaan boet. O ja, julle gaan boet, al is dit die laaste ding wat ek gaan doen, dink hy. Hulle bespreek in detail hulle planne vir Vrydagaand. Clint vrywe sy hande ingenome. “So, ons het dan ’n date aan Vrydagaand. ’n Mens smaak mos so ’n bietjie excitement.” David knik: “Nei, is cool. Ek sal hie’ wees.” DIS Woensdag net ná 22:00 en Peter sit en TV kyk. Hy skrik toe daar skielik ’n klop aan die deur is. Hy kyk deur die loergaatjie en maak oop toe hy sien dis David. “Genade, David, waar kom jy nou vandaan? Ek het jou lank laas gesien. Is jy oukei?” “Hei, Peter, ou swaer. Ek’s oukei, thanks. Jammer ek’s so laat, maar ek het goeie nuus ...” “Is dit? Maar waar was jy heeltyd? Kom sit. Vertel my alles.” “Dis ’n lang storie, maar dit kom kortliks daarop neer dat ek op die spoor is van die vuilgoed wat Lynette vermoor het.” “David! Jô! Dis ’n ernstige saak. Hoekom gaan jy nie cops toe nie?” “Nee, dis ’n persoonlike saak. Ek gaan Lynette se dood wreek, no matter what! Vrydagaand gaan hulle weer karre hijack daar waar hulle ons attack het. Hulle dink ek gaan hulle help, ma’ hulle is in vir ’n vet surprise!” “David, dis gevaarlik. Moenie so koppig wees nie! Gaan polisie toe!” “Nee, Peter, moenie worry nie. Ek weet wat ek doen.” Hulle gesels nog ’n rukkie. Toe staan David op, groet en loop. Peter sug. Waarom is David tog so koppig? Daai mense is gewetenloos. Hy gaan hom lelik vasloop. DIT is Vrydagaand en als is stil en verlate toe David en die skurke langs die verlate pad stilhou. Die bome langs die pad gooi spookagtige skadu’s oor die pad. Die blare suis in die wind. Die maan loer-loer deur die wolke. David het sy planne fyn uitgewerk. Hy sal nie rus voordat hy Lynette se dood gewreek het nie. “Ek sê, ouens, julle het my noggie gesê wat julle met die karre maak wat julle hijack nie!” Joe lyk ingenome met homself. “O, ons vat dit na ’n syndicate wat goed betaal. Ons vra nie vrae nie, solank ons net ons geld kry.” “Dis cool, ja. Luister, ouens, kom ons doen dit Joburg style. Ons is vyf. Ek dink ons moet uitsprei. Kom ons werk twee-twee en een lê in die pad – of wat sê julle? So kan ons maybe meer karre kry.” “Nei, dis reg so. Good idea. Ek en Joe vat dié kant van die pad en jy en Clint daai kant. Billie kan in die pad gaan lê.” Alles is doodstil. Net die gesuis van die wind deur die blare is hoorbaar en êrens huil ’n uil. David dink aan die nagmerrie toe hy en Lynette aangeval is en sy bloed kook. Toe Clint buk om ’n sigaret aan te steek, slaan David hom met sy gun oor die kop. Clint weet nie eens wat hom tref nie. Hy sak soos ’n os neer. David trek hom agter ’n boom in en bind sy hande en voete vas met ’n tou wat in sy sak was. Hy druk ’n lap in Clint se mond. Dan haas hy hom na Billie, wat in die pad lê. “Ek sê, ou Billie, kom help gou hier. Clint het skielik omgekap! Wetie wat dit issie! Kom help – daa’s skuim om sy mond!” Billie spring op en hol saam met David tussen die bome deur. Toe hy sy rug op David draai, slaan David hom ook met die gun oor die kop. Hy slaan neer. David bind hom ook vas en prop ’n lap in sy smoel. Dan gaan hy na waar die ander twee rustig sit en tik. Hulle kyk gesteurd op. “Ek sê, ouens, een van julle moet solank in die pad lê, want ek wetie wat daai anner twee geëet hettie. Hulle mage bly annie werk! Hulle sal nog ’n rukkie wees, ma’ ek gaat solank daai kant vannie pad staan.” “Dis oukei. Ek sal gaan,” bied Joe aan en draf pad toe. “Ek sê, ou Barry, gie ’n entjie. Djy wiet ek sal weer vir djou gie!” Toe Barry in sy sak vroetel, slaan David hom ook oor die kop, bind hom vas en druk ’n lap in sy bek. Shot! dink hy, nou’s net Joe oor. Hy stap vinnig na Joe toe. “Ek sê, ou Joe, gie ’n light, man. Ek het my lighter verloor ...” Joe krap-krap in sy sakke. “Sê my, Joe, wanneer sê djy was die laaste keer dat julle mense hie’ gehijack het!” “O, dis so drie maande gelede.” “Ek sien ... Kan djy nog die mense onthou?” Hy kyk smalend na David. “Sal ek hulle dan nou nie onthou nie?! Specialy die girly! Jô, was sy oulik! Pity ons moes ha’ doodmaak! Ma’ dit was sports om te sien hoe sy spartel toe ons ha’ rape! “Ons wou ha’ nie eintlik doodmaak nie, ma’ sy’t ons gesigte gesien en sou ons piemp. Soe, ons hettie ’n choice gehadtie.” “Ek onthou nog ha’ sagte nekkie tussen my vingers.” David se bloed kook. Hy kan hom nie langer beteuel nie. Sy vuis tref Joe vol op die bek. Die bloed spat. “Jou vuilis! Ek maak jou sat!” Joe kyk geskok na David, wat hom op ruk en aan die keel beetkry. Polisiesirenes loei skielik. David kyk gesteurd op. Peter hou met ’n vaart stil met die cops agter hom. “Los hom, David! Die polisie sal met hom afreken!” “Ek gaan hom sat maak! Hy het Lynette vermoor!” “Nee, David, jy is g’n moordenaar nie. Laat hom gaan. Dis nie die moeite werd om jou hande met dié gespuis vuil te maak nie. Lynette sou dit nie so wou hê nie.” David se greep om Joe se nek verslap. Hy los hom en beduie vir die cops waar die ander skurke is. Hy hou sy hande voor sy gesig terwyl rou snikke uit sy bors skeur. Die cops gooi die verbaasde skurke in die vangwa en ry weg. Dan ry Peter en David stadig weg van die plek wat sy lewe vir altyd verander het. Ja, die skurke is gevang, Lynette se dood is gewreek, maar watter straf hulle ook al kry, dit sal Lynette nooit terugbring nie. Sy is dood, vir ewig weg. Wat dink jy van hierdie storie? Enige voorstelle? SMS na 32369