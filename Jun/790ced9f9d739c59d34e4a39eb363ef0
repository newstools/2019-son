EKS-DWELMVERSLAAFDES wat by die Tehillah-sentrum berading en opleiding kry, sê al was Fortune gedwing om hulp te kry, is dit alles die moeite werd. Leroy Randall, John Palm en Vernon Abrahams was Woensdag saam met suster Magda Kleyn toe hulle vir Fortune gaan oplaai het. Die drie mans is almal eks-druggies. Hulle het gister aan Son vertel hoe die sentrum hulle van die vloek van dwelms gered het. Hulle beskryf die sentrum as “ ’n plek van lig”. Randall (28) was byna 12 jaar op tik en Mandrax. Randall vertel: “Hier sal hy (Fortune) leer om weer homself te ken. Hulle breek jou af en bou jou weer op. “So, dis ’n goeie ding dat Keagan ingebring is, om te sien dat die lewe sonder drugs ook good is.” Hy sê hy was al baie kere by rehabs ingeboek, maar dan relapse hy weer. “Wat die regering nie verstaan nie, is dat jy as ’n dwelmverslaafde help makeer wat dieper gaan. “Hier het ek help gekry van sielkundige tot geeste­like genesing. “Dis nie net van ons boek jou in, jy doen jou program en dan gaan jy weer nie – hier maak hulle seker dat jy regte help kry.” Abrahams (35), wat vandag sy laaste dag klaarmaak by die sentrum, sê hy dink Fortune sal mooi inpas by die sentrum se brotherhood. “Ons gee om vir mekaar. Keagan is ’n goeie mens. “In die eerste dag het ons klaar sy geselskap geniet.”