SKAARS ’n jaar nadat hulle die award-winning album Sonskyn uitgereik het, werk The Rockets reeds hard aan hulle volgende album. Die album het nog nie ’n titel nie, maar Jerry Watt, die leier van dié immergewilde disco band, sê hulle dink aan een wat luisteraars baie gaan inspireer. The Rockets hoop om dit in September uit te reik. Jerry sê: “Die nuwe CD is in plain Engels op die ou trant van The Rockets, soos die medleys. “Dit gaan minstens drie oorspronklike songs ook insluit waaraan ek en Manuel­ (Losper, die nuwe voorsanger) gewerk het. “Dit gaan ’n volle dans-en-paartie-album wees en dit sal die voete van enige een wat daarna luister, laat jeuk om te dans. “Dis songs waarmee die mense grootgeword het. So, dit sal hulle op ’n trip na die verlede wegvoer. “Ons musiek is terapie vir die mense, want ons is music therapists. “Ons musiek is ’n gawe van God en ons is verantwoordelik daarvoor om dit met die mense te deel en hulle daardeur te uplift.” Jerry sê hulle gaan die CD op die radio bekend stel. Dit sal ook by hulle shows te koop wees. Hy belowe ook dis nie die laaste sien van hulle nie.