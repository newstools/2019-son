BINNE ure het hy net so omgedraai en besluit om tog die pos as burgemeesterskomiteelid in die Nelson Mandelabaai-munisipaliteit te aanvaar. Rdl. Marlon Daniels (PA) is nou die burgemeesterskomiteelid vir ekonomiese ontwikkeling, toerisme en landbou. Dit kom nadat die burgemeester, Mongameli Bobani (UDM), sy burgemeesterskomitee geskommel het. Daniels neem die plek in van rdl. Queenie Pink (ANC), wat geskuif is na die direktoraat vir veiligheid en sekuriteit. Pink neem Litho Suka (ANC) se plek in. Hy sal nou ’n normale raadslid wees. Daniels het op Woensdag se raadsvergadering tekere gegaan en gesê die huidige koalisieregering moet die pos wat hulle vir hom aangebied het, druk waar die son nie skyn nie. Hy het onder meer uitgehaak oor die dreigemente wat hy en sy familie gekry het toe hy gesê is om ten gunste van die raad se voorgestelde kapitaal-begroting te stem. Drie ander raadslede, onder wie die onderburgemeester, Tshonono Buyeye (AIC), is ook gedreig. Maar dié onderhandelinge oor die pos tussen Daniels en koalisiepartye het volgens hulle al lankal begin. “Gister, ná konsultasie met koalisievennote, het ek my burgemeesterskomitee omgeskommel,” het Bobani gesê. Hy het bygevoeg dit gaan nie oor slegte prestasie nie, maar oor die versekering dat alle partye saamkom. “Ons doen dit in die belang van ons inwoners. “En, ja, natuurlik doen ons dit vir die begroting, want ons benodig 61 raadslede om dit goed te keur. Maar dit gaan nie net oor die begroting nie. “”Dit gaan oor insluiting. “Ons benodig ’n regering wat nie onder hulleself gaan kompeteer nie, maar vir ons inwoners werk.” Buyeye het gesê: “Ons het engage met die PA vir ’n tyd. Dit kom nie net van gister af nie. ’n Ooreenkoms is weke gelede bereik. “Hulle (PA) het ingestem om saam met ons te werk.” Buyeye gee toe dat hulle onder druk was wat die begroting betref en dat hulle die eise van die PA en alle partye in ag geneem het. Hy is vol vertroue dat die begroting vandag goedgekeur sal word. Daniels het gesê: “Ek kan bevestig dat om die PA aan boord te bring, was soort van afgehandel in Desember verlede jaar.” Volgens Daniels gaan hy nou ’n stem gee aan die mense in die Baaise noordelike gebiede. Oor die rede vir sy ommeswaai het hy gesê: “Die PA was altyd ten gunste van die swart regering. “Wat die PA baie tevrede stel, is dat ons ’n stem het vir die mense in die noorde­like areas. “Die PA glo dat die noordelike areas gaan bepaal wie hierdie metro gaan regeer.” Oor die werkloosheid in die metro het Daniels gesê mense wat sonder werk sit, is diegene wat ’n geweer vat en ander skiet. Die aanspreek van werkloosheid sal sy hooffokus wees. Oor die dreigemente het Buyeye en Daniels gesê misdaad-intelligensie het hulle aangesê om nie met die media daaroor te praat nie. Daniels het laat val teen vandag sal almal weet wie agter die dreigemente sit.