DIE losskakel Demetri Catrakilis is weer ’n Southern King – en dis amptelik. Die franchise het gister ná baie bespiegeling bevestig dat Catrakilis (29) weer die Kings-trui oor sy kop gaan trek vir die komende Pro14-seisoen. Die speler van Harlequins het ’n kontrak vir ’n jaar beklink. Hy sal hom in Julie by die span aansluit. Die Kings se high performance-direkteur, Robbi Kempson, is in sy noppies met die Griek se besluit om terug te keer Baai toe. “Ons is bly om aan te kondig dat Catrakilis hom by ons gaan aansluit. Hy sal beslis baie ervaring na die losskakelposisie bring,” het Kempson gesê. Catrakilis was lid van die Kings se span wat in die 2013 Superrugby-veldtog gespeel het. Dit was in dié tyd dat hy gewys het hoe giftig hy met sy skopvoet en sy algemene spel kan wees. Catrakilis het 15 wedstryde gespeel en ’n allemintige 151 punte aangeteken. Dit was ’n rekord vir die franchise in Superrugby. Hy het ook in 2014 en 2015 vir die Stormers en van 2015 tot 2017 vir die Franse Top 14-span Montpellier uitgedraf voordat hy hom in 2017 by Harlequins aangesluit het. Catrakilis sê hy is opgewonde om terug te kom Baai toe. “Ek is baie excited om terug te wees by die Kings. Ek het ’n stukkie van my hart in PE gelos toe ek in 2013 vertrek het en ek is bly om die geleentheid te hê om terug te kom. Dopgehou “Ek kan nie wag om met die span te begin werk om nie net self ’n suksesvolle terugkeer te maak nie, maar ook om die span te help wen. “Ek het nog altyd die Kings dopgehou en ek sien daarna uit om alles vir die span en die ondersteuners te gee.” Kempson sê die Kings het reeds 31 spelers gekontrakteer en hy soek nog ’n paar.