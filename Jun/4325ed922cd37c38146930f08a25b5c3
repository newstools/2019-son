AS ’N mens die stelling moet glo dat Suid-Afrika die beste skolerugbystruktuur ter wêreld het, waarom sukkel die Junior Springbokke dan so? Dit is glad nie goed genoeg dat die Junior Springbokke met die bronsmedalje van die Wêreld­beker in Argentinië terugkeer nie. Dis die agste keer dat die Bokkies met dié troosprys wegstap. Dit is ’n skande. Kyk ’n mens na hoe die span vir die toernooi voorberei het, sien jy genoeg bewyse dat die afrigtingspan onder leiding van Chean Roux lelik gefaal het. Die span het in Suid-Afrika aan die Viernasies-reeks deelgeneem en toe ’n toer onderneem deur Brittanje, waar hulle goed gevaar het. Wat het dus verkeerd geloop? Saterdag in Rosario het die Bokkies die gasheer, Argentinië, in die uitspeelstryd om die derde plek met 41-16 geklop. Roux het in sy nabetragting gesê die geestelike hekkie was dalk te hoog vir sy span. Waarom het hy dan nou eers uitgevind sy span was nie geestelik voorbereid op hierdie toernooi nie? Dit lyk of daar in rugby – én in ander sportsoorte – geglo word “cowboys don’t cry”. Wie ook al die leisels by Roux gaan oorneem, sal beslis aan dié aspek moet werk. Die jong spelers moet fisiek én emosioneel voorberei word vir die internasionale toernooie. Beheptheid Die voormalige Springbok­afrigter Peter de Villiers het Saterdagmiddag in die sportprogram op RSG ’n baie interessante opmerking gemaak. De Villiers het gesê: “Daar is ’n beheptheid met grootte, veral in skolerugby. “As ’n speler groot is en op die veld kleiner spelers onderstebo kan loop, word hy as goed bestempel. “Maar hy word geen balvaardighede geleer nie.” Dít was in vanjaar se aflewering van die toernooi baie opvallend. Dit was great om die bal­vaardig­hede te sien van veral Frankryk, vanjaar se kampioen. De Villiers is dus spot on.