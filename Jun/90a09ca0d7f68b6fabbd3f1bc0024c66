AL WAS All Saints een man short vir die grootste deel van die tweede helfte, het die span in die eerste helfte van die rillerstryd genoeg gedoen om Macassar met 23-22 te klop. Die MC Boys moes Somerset-Wes toe reis vir dié kragmeting, hulle derde en laaste Superliga B-derby vir die jaar. Die rustydtelling (23-7) was reeds swaar in die tuisspan se guns. Daarna kon die MC Boys net nie genoeg doen om ’n sege te verseker nie. Dit was die tweede keer in die laaste drie jaar dat All Saints Macassar in ’n ligawedstryd klop. Dissipline het Saints wel amper die wedstryd gekos. ’n Reeks strafskoppe in die doodsnikke van die wedstryd het gewys hoe swak hul dissipline later was. Dit het hulle selfs ’n rooi kaart besorg. Giftig Die koel en kalm ervaring van Romeo Jantjies, Elroy Christians, Cheslyn Jack en Junaid Sylvester het die knoop vir Saints deurgehak. Jack was weer giftig met die skopvoet. Dié gesoute losskakel het Saints op die voorvoet gebring en daar gehou. In die eerste helfte het Jack met drie strafskoppe geslaag. Hy was ook met twee doelskoppe in die kol. Rhoden November en Winslou de Lange het albei agter die pale gaan kuier. Macassar se kaptein, Clint Stewart, het net voor die rustyd onder die pale gaan druk. Taktiese Die praatjie in lemoentyd moes hard op die MC Boys se ore geval het, want in die tweede helfte het ’n ander span opgedaag. Tóé was hulle spel omtrent begeesterd. Die losskakel, Garth de Bruin, het met goeie taktiese skopwerk seker gemaak die wedstryd word diep in Saints se gebied gespeel. Werner Williams, Burnodick Julius, Gurston Cupido en Donovan January het ook ’n impak gemaak. Teen daai tyd was dit nie meer genoeg om die wedstryd in Macassar se guns te swaai nie. 