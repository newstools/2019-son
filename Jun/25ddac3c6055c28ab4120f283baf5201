’N FAMILIE van Mitchells Plain is getraumatiseer nadat hulle klong as gevolg van ’n hit-and-run gesterf het. Ashley Wilson (19) was glo saam met sy broer om ’n meisie by haar huis in Lentegeur vanaf Heinz Park te drop toe ’n kar verbyry en Wilson omstamp. Wilson se antie het in ’n post op Facebook verduidelik die drywer van die kar het hom getref en net aangery. Daar is eers met Wilson na die Lentegeur Hospitaal toe gejaag. Hy is later na die Groote Schuur Hospitaal oorgeplaas, waar hy aan sy wonde beswyk het. Toe Son die antie gister gekontak het, het sy gesê die familie is te getraumatiseer om nou al met die media te praat. Wilson se vriende en inwoners het omtrent hulle boodskappe van meegevoel met die familie op Facebook gedeel. Aldorett Geduld skryf: “Alle meegevoel vir Ashley se familie. Hy was ’n baie lieflike kind. Ek ken hom van kleins af. Hy het altyd saam met my broer geloop en uit en in beweeg by my huis. Dis baie tragies wat gebeur het. Ek voel dit saam met die familie.”