PAST. Brendon Olivier het sommer self na die president se kantoor gegaan op soek na antwoorde. Saterdag is Olivier sak en pak na die Uniegebou in Tshwane om pres. Cyril Ramaphosa te gaan spreek. Maar toe kom hy as’t ware voor dooiemansdeur aan. Olivier sukkel al jare om hulp van die regering te kry nadat hy in ’n moordsaak as ’n staats­getuie gebruik en toe, volgens hom, “uitgespoeg” is. Die nagmerrie het begin toe Olivier op 27 Mei 2009 die moord op Angelo Hendricks gesien het. Vlug Olivier het hom eers onttrek as getuie, maar nadat daar beloftes aan hom gemaak is, het hy ingestem. Op 7 Mei 2013 is Jer­maine Baadjies skuldig bevind. Hy’t ’n lewenslange tronkvonnis gekry. Olivier en sy gesin moes vir hulle lewe vlug. Hy, sy vrou en die twee kinders woon steeds in ’n tydelike struktuur sonder elektrisiteit en lopende water. Hulle leef ook steeds in vrees. En sedert die moordsaak in die hof was, het die gangsters Olivier en sy familie­lede al verskeie kere gedreig. Dít is hoekom Olivier nou met Ramaphosa wil meet. Maar toe hy in die Uniegebou se ontvangs­afdeling kom, is daar vir hom gesê die president is elders. “Daar was ’n rou beampte van die president se kantoor wat ons kom spreek het. “Hy was só ongeskik met ons dat selfs die security vir hom gesê het hy kan nie so met mense praat nie,” sê Olivier. Gelukkig het ’n verteenwoordiger van die departement van justisie hulle gespreek en hulle details geneem. Hy het beloof om ondersoek in te stel en terug te kom na Olivier-hulle toe. Woensdag het Olivier-hulle met die president se PA gepraat. Hy het gesê hulle sal dadelik werk maak van die situasie. Olivier het onlangs ’n DVD genaamd Fail­ed by the SA State uit­gereik. Dié DVD sal binnekort in winkels te koop wees. Daar is ook ’n siviele saak lopend teen die minister van polisie, die minister van justisie, die Nasionale Vervolgingsgesag, die Oos-Kaapse LUR vir veiligheid, die Republiek van Suid-Afrika en die openbare beskermer. As die saak gewen en die eis uitbetaal word, wil Olivier ’n support-sentrum vir ander staatsgetuies in die Baai open. Maandag gaan Olivier in Windvogel by die Jeugdagvieringe praat. Die byeenkoms word by die parkie langs die St. Kevin-kerk gehou. Dit begin 10:00. Olivier sal onder meer praat oor die vordering van sy saak en oor die gangsterism in die noorde­like areas. Hy doen ’n beroep op kerke om hulle Maandag by hom aan te sluit.