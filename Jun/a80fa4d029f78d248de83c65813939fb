ISRAEL Folau gaan in die hof veg om toegelaat te word om vanjaar weer rugby vir Australië te speel. Dít volg nadat Rugby Australia (RA) Folau se kontrak opgeskeur het. RA het dit gedoen ná sy homofobiese uitlatings oor gays in die sosiale media. Sy tirade was gegrond op sy geloofsoortuiging. Opsies Folau se regsverteenwoordiger, George Haros, sê: “Ons glo RA en die Waratahs het onwettig en onregverdig opgetree. “Ons oorweeg die verskeie opsies wat Israel kan uitoefen.” Nadat Folau skuldig bevind is, het hy besluit om nie teen RA se uitspraak te appelleer nie. Hy sê dis oor hy RA nie vertrou om ’n regverdige beslissing te gee nie.