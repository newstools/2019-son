’N VERPLEEGSTER (52) het pas haar eerste digbundel bekend gestel. Sofia Eviesen van De Doorns woeker met pen en papier wanneer sy nie besig is om siekes te verpleeg in die hospitaal nie. Eviesen is in Touwsrivier gebore en het saam met haar ouers De Doorns toe getrek toe sy nog jonk was. Sy het haar skoolloopbaan eers op agjarige ouderdom by die Laerskool F.J. Con­radie in De Doorns begin. Eviesen het weens omstandge matriek op 32 voltooi. In 2002 het Eviesen haar kursus in verpleegkunde voltooi. Eviesen verpleeg tans by die Sidra Hospitaal in Qatar in die Midde-Ooste. Volgens Eviesen skryf sy al baie jare en het al ’n klomp los blaaie en bokse vol van haar gedagtes en diepste hartsdinge neergepen. “Ek het net altyd vir myself gesê dat ek eendag nog ’n boek sal uitreik. “Dis my manier om my in my taal uit te leef op papier.” Eviesen skryf oor morele waardes, opbouende staaltjies en daaglikse gebeure met so ’n bietjie humor daarby. Haar digbundel is getiteld Drome Sonder Grense. Die boodskap daarmee is dat daar geen beperking is om enige droom waar te laat word nie. Sy wil aan die jeug sê dat ’n mens se omstandighede nie ’n verskoning is om jou drome te laat vaar nie. “Jong mense wat bo hulle omstandighede uitstyg, inspireer my baie,” Eviesen meen daardie jong mense verdien ’n kloppie op die skouer. Haar raad aan ander is om altyd nederig te wees, met jou voete plat op die aarde. “Help ook waar jy kan en gee om vir jou medemens.” Eviesen het bygevoeg dat ’n mens nooit moet vergeet waar jy vandaan kom nie.