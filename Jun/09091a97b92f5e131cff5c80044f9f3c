SKRIK wakker, manne! Julle speel toetsrugby! Dít is Chean Roux se wekroep aan die Junior Springbokke ná Dinsdag se sege van 43-17 oor Skotland in die Wêreldbeker-toernooi vir o. 20’s in Rosario, Argentinië. Terwyl Roux in sy noppies is met sy span se oorwinning, het hy ook sy troepe gewaarsku teen die ander spanne se dryfmaalbewegings. Die taktiek om die dryfmaalbewegings te gebruik, is juis een van die Bokkies se groot wapens waarmee hulle veral Skotland tot oorgawe gedwing het. “Hulle sal egter gou moet leer om die punte aan te teken wanneer hulle die geleentheid kry. “Dis nie skolerugby of Curriebeker-rugby nie. Dis toetsrugby,” het Roux sy troepe gemaan. Maar Roux ken die waarde van dryfmaalbewegings. Sy span het juis ’n drie gedruk danksy ’n dryfmaalbeweging teen Skotland. Die Skotte het op hulle beurt ’n strafdrie van só ’n beweging geoes terwyl een Suid-Afrikaanse speler van dié beweging met ’n geel kaart gestraf is. Roux is ook nie met sy span se lynstaanwerk tevrede nie. In die eerste helfte het die Bokkies drie keer die bal met hulle eie ingooie verloor. Misgekyk Maar ondanks die bonuspuntsege beklee die Suid-Afrikaanse span die tweede plek op die punteleer van groep C. Nieu-Seeland, wat Georgië met 47-13 geklop het, is bo met ’n beter gemiddelde. Die Suid-Afrikaners het egter by talle geleenthede hanteerfoute gemaak, maar dit is misgekyk danksy die goeie spel van veral die span se skrumskakel, Jaden Hendrikse. Hy het twee drieë gedruk en ook met drie doelskoppe en ’n strafskop geslaag. James Mollentze, die losskakel, het ook met sy goeie breekslae gewys wat in hom steek. Mollentze kan beslis een van die sterre van die toernooi word as hy op Dinsdag se spogvertoning kan voortbou.