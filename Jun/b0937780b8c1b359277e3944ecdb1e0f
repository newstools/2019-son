DIE vonke kan behoorlik spat wanneer twee van die grootste sterre in die Engelse Premierliga mekaar vandag in die Afrikabeker-toernooi (Afcon) pak. Dis wanneer Riyad Mahrez se Algerië en Sadio Mané se Senegal teen mekaar speel. Mahrez speel klubsokker vir Manchester City en Mané is ’n bekende gesig in die Liverpool-span. Senegal sowel as Algerië het hulle openingswedstryde in Afcon gewen. Die gevaarlike Mahrez het selfs ’n doel aangeteken in sy span se oorwinning van 2-0 oor Kenia. Senegal weet Mahrez is ’n gevaar, maar die coach, Aliou Cissé, sê hulle gaan nie nou planne maak om hom te keer nie. Volgens hom berei hulle doodnormaal voor. “Ons het (ná Algerië) een wedstryd oor teen Kenia en daarom het ons nie enige spesifieke planne gemaak nie. Ons het reeds drie punte, maar ons besef dié wedstryd is net so belangrik, want as ons wen, is ons nader aan kwalifisering vir die uitkloprondes,” het Cissé gesê. Mané sal sy eerste verskyning in Afcon maak nadat hy Senegal se oorwinning oor Tanzanië (2-0) weens ’n skorsing misgeloop het. Inter Milan se Keita Balde is nog ’n Senegalese speler wat vandag dopgehou moet word. Hy het teen Tanzanië in Mané se posisie gespeel en Senegal se eerste goal aangeteken. Dit wys net weer hoeveel diepte Senegal op die aanval het.