DIE Suid-Afrikaanse Weerdiens het ’n waarskuwing uitgereik vir gure weer wat vir vandag in Kaapstad voorspel word. Die diens sê die ongunstige weerstoestande sal tot môre duur. Hy benadruk die inwoners kan stormsterk winde verwag wat gepaard sal gaan met reën. Die Stad Kaapstad se ramp­bestuur is hiervoor op gereedheidsgrondslag gebring. Charlotte Powell, ’n woordvoerder van die Stad, sê die rampbestuursentrum sal gereed wees om hulp te verleen sodra enige noodoproep ontvang word. Die waarskuwing gaan veral oor ’n stormsterk noordwestewind wat regoor die Kaapse Skiereiland gaan waai teen ’n snelheid van 65 tot 80 km/h. Swaar reën kan oorstromings veroorsaak. – News24