“EK IS bereid om my eerste moord te pleeg. Ek is nie bang nie. Ek sal nou kom en jou uitvat.” Só het Marlon Daniels, PA-raadslid in die Nelson Mandelabaai-munisipaliteit, gister op die raadsvergadering geskel. Dít kom nadat Daniels en drie ander raadslede – Mkhuseli Mtsila van die United Front, Thsonono Buyeye van die AIC en Siyasanga Sijadu van Cope – gedreig is om gister ten gunste van die voorgestelde kapitaal-begroting te stem. Mtsila, burgemeesterskomiteelid vir finansies en tesourie, het vertel: “Ons het dreigemente ontvang dat as ons nie die begroting goedkeur nie, gaan ons en ons families sterf. “As ons nie hierdie kwessie ernstig opneem nie, kan dit escalate. “Dit sal die norm word vir mense wat nie hulle politieke belange goedgekeur kry nie om ander mense te dreig. Dit is ’n saak wat ondersoek moet word sodat ons kan sien wie daaragter sit.” Buyeye het die saak by die KwaZakhele-polisiekantoor aangemeld. Daniels het Dinsdag ’n saak van intimidasie by die Gelvandale-polisie aanhangig gemak. Sijadu sou gister ná die raadsvergadering haar dreigement by die polisie aanmeld. Gister op die vergadering het Daniels sy mond omtrent uitgespoel. “Ek sou nie na die raadsvergadering kom nie. Ek is net hier, want ek wou nie die verkeerde boodskap uitstuur nie. “Die dreigement aan my en my familie het gemaak dat ek kom, anders sou hulle dink ek is bang. “Ek weet die engineer agter die dreigemente is hier in die raad. Dis een van die raadslede. “Ek is nie bang vir jou nie. Ek is hier. Jy kan hel toe gaan. Ek is bereid om my eerste moord te pleeg. Hy het gesê sy familie het niks met die PA te doen nie en hy is die beskermer van sy familie. “Ek is reg om uit te loop en buite vir jou te gaan wag, want jy weet wie jy is, you piece of sh*t. “Ek sal nou kom en jou self uitvat. “Ek is nie ’n meid nie. “Ek is gereed.” Daniels het aan die speak­er gesê: “Jy kan daai pos wat jy vir my het, vat en druk waar die son nie skyn nie.” Dié pos is glo dié van burgemeesterskomiteelid vir ekonomiese ontwikkeling, toerisme en landbou. Om vir Daniels in die burgemeesterskomitee plek te maak, sou Litho Suka verwyder word as mayco-lid vir veiligheid en sekuriteit en raadslid Queenie Pink sou na dié pos toe skuif. Op haar beurt het Sijadu gesê sy ken nie die vier mans wat haar Dinsdagaand by haar huis kom dreig het nie. “Ek was in die kamer en hulle het met my ma gepraat. “Hulle het vir haar gesê hulle is gestuur deur SMME’s om te vra dat ek ten gunste van die begroting moet stem.” Volgens haar het die mans verder gesê hulle vra nie eintlik dat sy vir die begroting moet stem nie, hulle sê vir haar sy móét. “Sy het ’n familie en sy moet net weet dat sy moet stem,” het die mans na bewering gedreig.