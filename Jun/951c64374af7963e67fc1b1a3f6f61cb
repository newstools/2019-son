MYCITI-PENDELAARS is al weer in die steek gelaat. Gister op die blou Maandag moes pendelaars op die rank in Mitchells Plain en Khaye­litsha nie net die winterkoue trotseer nie, hulle moes ook ’n plan maak toe busse nie uitstiek nie. Ameerah Smith vat die MyCiti van Town Centre af middestad toe. Sy is een van die pendelaars wat gisteroggend in­gelig is geen busse is beskikbaar nie. Smith sê al wat aan hulle gesê is, is dat hulle Golden Arrow kan gebruik omdat MyCiti se drywers nie meer permitte het om op die N2 te ry nie en dat hulle kontrakte nie hernu is nie. Sy is veral ontsteld omdat sy klaar ’n monthly ticket gekoop het. “Wat doen ons nou? Dis R400 en ons sukkel klaar. “Ek vetrou nie die taxi’s en treine nie en Golden Arrow kos net te veel.” Felicity Purchase, die Stad Kaapstad se mayco-lid vir vervoer, het bevestig daar sal tot nader kennisgewing nie busse beskikbaar wees nie. Volgens Purchase sal hulle pendelaars inlig sodra die N2 Express-lyn weer oopgestel word. “Pendelaars word gevra om nie maandelikse kaartjies te kry nie, maar om eerder mover punte op hulle myconnect-kaartjies te sit.” Volgens Purchase sal die Stad later bekend maak hoe pendelaars vergoed sal word as hulle klaar vir die maand ’n kaartjie gekoop het. Gekap “Die Stad doen als wat hy kan om oor ’n kontrak te onderhandel om seker te maak die N2 Express-dienste word hervat.” Intussen het Vuyiso Tyhalisisu, die streeksekretaris van die ANC, die Stad vir die vertragings gekap. In ’n verklaring het Tyhalisisu die situasie as ’n “groot gebrek aan toesig van die Stad Kaapstad” beskryf. Hy sê die N2 Express-dienstekontrak het al Vrydag verval sonder dat enige nuwe ooreenkoms aangegaan is. “Dit gaan in die hele Kaap ’n negatiewe impak hê. Werkers gaan nie op tyd by die werk kom nie en studente moet eksamen skryf.” Hy verwys ook na pendelaars wat klaar kaartjies gekoop het en nou maar ’n ander plan moet maak. “Ons vra die Stad vir ’n ernstige vergadering tussen die burgemeester se kantoor en MyCiti. Opgesluit “Ons wil ook hê pendelaars moet formeel in kennis gestel word van die ontwrigting. “Hulle moet ook op ’n maklike manier hulle geld kan kry wat in die stelsel opgesluit is sodat hulle dit vir ander vervoer kan gebruik.”