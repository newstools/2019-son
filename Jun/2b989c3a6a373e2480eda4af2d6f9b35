DIE Kaapse petroljoggie, wat petrol in 'n vrou se kar gegooi het toe sy haar bankkaart by die huis vergeet het, is deur sy maatskappy beloon vir sy onbaatsugtige daad. Shell het Dinsdag aan News24 bevestig dat Nkosikho Mbele genomineer is om sy land by volgende jaar se Global Service Excellence Awards te gaan verteenwoordig. Mbele het bekendheid verwerf toe hy uit sy eie sak uit betaal het vir Monet van Deventer se petrol. Sy het oppad na Kaapstad by die vulstasie langs die N2 naby Makhaza gestop waar sy besef het sy het haar kaart vergeet. "Hy het gesien my petrolliggie is aan en het so bekommerd en gestres gelyk," het Van Deventer gesê. "Ek het nie omgegee oor die geld nie. Ek het net dankbaarheid gesien." Mbele het in 'n video-onderhoud met News24 gesê Van Deventer het later die dag vir hom sy R100 teruggegee met 'n chocolate by. Toe mense Van Deventer se storie hoor, het hulle 'n reuse bedrag van R430 000 vir Mbele op Backabuddy ingesamel. Shell wil nou hê Mbele moet volgende maand na Tanzanië reis waar hy benoem sal word by die Regional Service Excellence Awards. "Sy storie sal met die Shell-gemeenskap regoor die wêreld gedeel word om ander te inspireer. Ons sal ook R 500 000 aan 'n liefdadigheidsorganisasie van sy keuse skenk om 'n voorbeeld te stel vir baie ander," het die maatskappy gesê. Mbele was geskok toe Hloniphizwe Mtolo, voorsitter van Shell in Suid-Afrika, hom bel om hom geluk te wens en die nuus persoonlik oor te dra. Hy het twee keer gevra of hy regtig na die toekenningsaand gaan en gesê iemand moet hom met water nat gooi. "Ja broer, dis omdat jy die regte ding gedoen het," het Mtolo geantwoord. - News24