DAAR is ’n moontlikheid dat ’n alternatiewe busdiens die opgeskorte MyCiTi-busroetes van Mitchells Plain en Khayelitsha tydelik sal oorneem. Dit volg ná ’n dringende vergadering Dinsdag tussen die burgemeester en ANC-koukus in die Wes-Kaap oor die vervoerprobleme. Daar is gepraat oor ’n alternatiewe busdiens tot die einde van Junie totdat tydelike kontrakte van ses tot ag maande vir Codeta- en Route Six-taxi-operateurs opgestel is wat op dié roete werk. Die N2 Express-roete word vir MyCiTi as ’n joint venture deur dié operateurs en die Golden Arrow-busdiens gediens. Volgens Xolani Sotashe, die leier van die ANC in die Stad Kaapstad, het dié operateurs se kontrakte verval. Voorstel “Ons het met die burgemeester vergader. Daar is ooreengekom dat ’n alternatiewe busdiens die roetes tot einde van die maand sal oorneem. “Daarna sal die operateurs kontrakte van ses maande kry om die busroetes op hulle eie, sonder Golden Arrow, te doen. “Intussen sal daar gekyk word na langtermyn-kontrakte.” Volgens Dan Plato, burgemeester van Kaapstad, was dit net ’n voorstel van die ANC op die vergadering. Plato sê: “Die onderhandelinge is nog in ’n sensitiewe stadium, maar daar is nog niks amptelik oor die voorstel besluit nie.” Volgens Sotashe was die ooreenkoms dat die Golden Arrow-busmaatskappy die taxi-operateurs vir drie jaar sal monitor. Ná die derde jaar moet hulle die leisels aan die operateurs oorhandig om onafhanklik te funksioneer. Volgens hom het die Stad Kaapstad die kontrakte elke jaar verleng – dis nou die derde jaar. “Die Stad Kaapstad misbruik die busoperateurs. “Dit het beter met hulle gegaan toe hulle hulle eie taxi’s gehad het,” meen hy. Plato benadruk: “Hulle wil hê ’n alternatiewe busdiens moet oorneem, maar daar is nog niks finaal besluit nie.”