DIT blyk slim is besig om sy baas te vang. Die baas van Bafana Bafana, Stuart Baxter, se lot lyk nou ál hoe droewiger voor die afskop van die Afrikabeker-toernooi. Die skouspel begin môre in Egipte wanneer die gasheerspan Zimbabwe in die openingswedstryd van groep A pak. Baxter-hulle, wat geloot is in groep D met die Ivoorkus, Marokko en Namibië, kon net een opwarmingswedstryd speel ter voorbereiding vir die grootste sokkerprys op die Afrika-kontinent. Dit volg nadat Angola, wat veronderstel was om gister ’n friendly teen Suid-Afrika te gespeel het, gister gekanselleer het weens ’n tekort aan oefensessies sedert hy in die land van die Pharaohs aangekom het. Dit beteken dat Baxter, wat geweier het om sy Afcon-groep vir die Cosafa Cup te gebruik, net een opwar­mings­wedstryd agter die rug het. Dit was Saterdag toe hulle met 0-0 teen Ghana gelykop gespeel het. Al behoort daar nié baie in friendlies, veral nie die uitslae, gelees te word nie, is dié tipe voorbereiding vir enige span baie waardevol. SuId-Afrika begin sy veldtog op Maandag 24 Junie wanneer hy die sterbelaaide Ivoorkus pak. Die verskil in gehalte van spelers op papier is soos die Engelsman sal sê: Chalk en cheese. Een van Baxter se go-to spelers, Percy Tau, glo egter vas dat die nasionale span ’n impak in Egipte kan maak. Volgens Tau, wat in België klubsokker speel, kan hulle met ’n goeie begin wel tot die tweede ronde van die toernooi deurdring. “Ons sien die groter prentjie en enigiets is moontlik as jy uit die groepfase vorder,” het Tau aan BBC gesê. “Ons wil op ons vorige toernooie verbeter. Ons glo in ons vermoë as ’n span en ’n nasie,” het die voormalige Mamelodi Sundowns striker bygevoeg. Dis ook die eerste keer dat die Afrikabeker-toernooi tot 24 spanne vergroot is.