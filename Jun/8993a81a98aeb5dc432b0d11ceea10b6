ATLETIEK se beheerligaam, die IAAF, hou dik met sy standpunt dat Caster Semenya nie aan die 800m en 1500m mag deelneem nie. Die beheerliggaam het Woensdag in ’n verklaring aangekondig hy appelleer teen die Swiss Federal Tribunal (SFT) se beslissing dat Semenya mag deelneem aan internasionale byeenkomste. Volgens die IAAF moet sy regulasies vir vroueatlete met hoë manlike hormone (testosteroon) in plek bly, want net een atleet (Semenya) staan dit teen. Semenya en ander atlete met hoë manlike hormone word nou deur die IAAF as DSD-atlete beskryf en moet glo met manne deelneem. “’Die IAAF sal voortgaan  om sy DSD-regulasies te verdedig sowel as die Arbistrasiehof vir Sport se beslissing, voor die SFT dit omgekeer het. Ons glo in gelyke regte en geleenthede vir alle vroue in ons sport,”’ skryf die IAAF. - Sportredaksie