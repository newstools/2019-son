BHEKI CELE, nasionale polisieminister, moet sy huis in orde te kry. So het Lucinda Evans, voorsitter van die Mitchells Plain-gemeenskapspolisiëringsforum, gesê oor die bendegeweld in die Wes-Kaap. Volgens ’n omgekrapte Evans moet Cele die polisiebestuur van die Wes-Kaap onder administrasie plaas. Evans het gesê: “Hy moet intussen ’n tydelike bestuurspan aanstel om stabiliteit binne sy organisasie te bring.” Sy meen daar moenie so baie verskillende eenhede wees nie, net een wat fokus op violent crime en dat dit goed beman moet wees. “Hy moet ook die weermag inbring om die eenheid te help met lockdowns in die gemeenskap waar hot spots is.” Volgens Evans moet die base camps wat tans in die gemeenskappe is, deur die weermag vervang word. Sy het ook voorgestel dat die weermag ambulanse na red zone-areas vergesel. Evans het dié eise gestel nadat nog ’n cop Maandagaand in Lavender Hill doodgeskiet is. Sers. Donovan Prins (34) van die Steenberg-polisiestasie was verbonde aan die misdaadvoorkomingseenheid. Hy is om en by 23:15 by Grindal Court noodlottig in die bors gewond toe die cops twee verdagtes gejaag het. Sy kollega het met hom na die Melomed Tokai-hospitaal gejaag, waar hy later beswyk het. Hulle was besig met patrollie in Fawley Court toe hulle vyf onbekende verdagtes gewaar. Die mans het in verskillende rigtings gespat toe hulle die cops gewaar. Prins en sy kollega het twee van die verdagtes toe met die polisie-vên agternagesit. Die mans het by Grindal Court ingehardloop en op Prins en sy kollega begin skiet. Prins se kollega is nie in die voorval beseer nie. Volgens Evans is Prins se dood ’n groot verlies vir die Steenberg-polisiestasie. Sy beweer die bendegeweld in die Wes-Kaap is buite beheer. Gavin Wallburg, voorsitter van die Steenberg-gemeenskapspolisiëringsforum, het sy misnoeë met die voorval uitgespreek. Wallburg het gesê: “Ons hoop die verdagtes word gou gevang. “Dit was die afgelope tyd stil aan Steenberg se kant, terwyl daar amper elke dag skietery by Hillview se kant was.” Die voorval kom kort nadat ses cops van die anti-bende-eenheid onlangs in Brown’s Farm in ’n lokval gelei is. Hulle het ook twee moordverdagtes gesoek. Een van die verdagtes het op hulle losgebrand. Ses cops is gewond. Een van die cops is ernstig in die kop gewond. Hy moes ’n noodoperasie ondergaan. Die polisie is nog op soek na die verdagtes. Enige iemand met inligting kan die polisie se tolvry misdaadlyn by 08600 10111 skakel.