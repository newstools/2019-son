NEE, dié een is nie van Suid-Afrika nie, maar van Argentinië via Namibië – twee lande wat ook bekend is daarvoor dat hulle lekker vleis op die vuur braai. Op ’n braai-uitstappie na ons buurland Namibië het ons ’n aand by die Op My Stoep Lodge in Oranjemund deurgebring. Die eienaar, Fanie, is oorspronklik van Argentinië en gee my toe sy chimichurri-sous se resep ná ’n baie lekker maaltyd. Hy sê die sous raak beter ná ’n dag of twee in die yskas, want dis dan eers dat die geure lekker saamkuier, en dit is waar. Maar om die waarheid te sê, ek nog nooit so lank gewag nie! Dié resep maak genoeg vir vier mense. WAT JY NODIG HET kruisskyf (rump) vir vier mense sout en peper VIR DIE SOUS 4 lang rooi brandrissies, ontpit en opgekap 4 lang groen brandrissies, ontpit en opgekap 2 knoffelhuisies, gekneus 12,5 mF droë origanum 12,5 mF growwe sout 1 t. gemaalde swartpeper 25 mF witwynasyn 50 mF olyfolie ½ k. platblaar-­pietersielie LAAT WAAI 1. Meng al die bestanddele vir die sous en sit dit in ’n voedselverwerker of -menger. Meng totdat die spulletjie glad en dwarsdeur ewe dik is. Streng gesproke moet jy nou die sous in ’n bak sit met die deksel op en dit dan in die yskas laat rus vir minstens twee dae – maar eintlik kan jy dit maar op dieselfde dag eet. 2. Maak ’n reuse-houtvuur en gooi sout en peper oor albei kante van die kruisskyf-steak net voordat jy begin braai. 3. Braai die vleis so ag minute altesame (vier minute aan ’n kant)oor baie warm kole totdat dit medium-rou is. 4. Laat die steak ’n paar minute rus. Sny dit dan met die lem van die mes teen ’n hoek van 45 grade in repe. Onthou om teen die grein te sny – die vleis sal dan baie sagter wees. 5. Bedruip die repe steak met die chimichurri-sous en dien op. DIÉ week  se resep kom weer uit Jan Braai se gewilde boek   Shisanyama: Braai­resepte van Suid-Afrika  . Vandag wys hy jou hoe om chimichurri-sous te maak. Dié pikante, ongekookte sous het sy oorsprong in Argentinië en word gewoonlik saam met gebraaide vleis geëet.   Dit kan egter ook as ’n marinade gebruik word.