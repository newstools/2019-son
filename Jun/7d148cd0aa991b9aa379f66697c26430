’N BUITELANDSE shopkeeper in Montagu vrees nou vir sy lewe nadat hy verlede naweek met ’n panga aangerand en ’n klip op sy kop gegooi is. Abdul Karim (45), ’n Bangladesjer, is verlede Saterdag omstreeks 21:00 by sy huiswinkel, K&L Mobile, aangerand. Karim se vrou, Sharon, vertel haar man was alleen in die shop. Hy was op sy selfoon besig toe ’n paar jongens by die winkel instorm met wapens. Ontslaan “Hulle het hom met ’n panga gekap en lelik aangerand. Hulle het nie sy foon gevat of geld uit die till nie. “Ons weet rêrig nie waaroor dit gegaan het nie.” Karim is Saterdag in die Tygerberg-hospitaal opgeneem en Maandag ontslaan. Arnold Pekeur, ’n gemeenskapsleier, sê Karim vrees nou vir sy lewe en wil nie alleen in sy winkel wees nie. “Die probleem is dat daar nou ’n hewige bakleiery aan die gang is met die Junior Cisko Yakees en die 28’s en ander bendes. “Die bendes maak die plek ondraaglik.” Pekeur sê hulle weet nie hoekom Karim so aangeval is nie, maar vermoed dis oor ’n ou hofsaak wat nou na sy einde toe loop. Karim was glo die klaer in die saak. Volgens Pekeur word daar ook deesdae vreeslik geskiet in Montagu. Siyabulela Malo, ’n polisiewoordvoerder, het die voorval bevestig. Hy sê ’n voorlopige dossier is aangelê. “Daar is nog niemand in hegtenis geneem nie en die voorval word ondersoek.”