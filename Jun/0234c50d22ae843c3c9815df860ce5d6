TILLAKARATNE Dilshan is bekommerd oor die feit dat sy voormalige Sri Lankaanse spanmaats soos ’n spul klein kinders krieket speel. Dilshan, voormalige aanvangskolwer vir die teeboere, was gister omgekrap dat sy landgenote ’n tweede insinking in hulle kolfbeurt in dié jaar se Wêreldbekertoernooi beleef het. Gelukkig was Afganistan se kolfwerk net so vrot. Dis ál wat Sri Lanka gehelp het om die wedstryd volgens die Duckworth-Lewis-metode met 34 lopies te wen. Sri Lanka het in ’n stadium 142-2 gehad, maar is uiteindelik vir net 201 lopies uitgeboul. Kusal Perera (78) was die enigste teeboer wat sy kolf omhoog kon hou. Gesoute en gewoonlik gevaarlike manne soos Angelo Mathews (0) en Dhananjaya de Silva (0) en Kusal Mendis (2) het volgens Dislhan hulle paaltjies weggegee. “Die middelorde is onverantwoordelik. Hulle weet nie van normaal kolf nie en maak dom foute. Ons middelorde gaan aan soos klein kinders wat nie reg kan kolf nie,” het Dilshan aan Cricinfo gesê.