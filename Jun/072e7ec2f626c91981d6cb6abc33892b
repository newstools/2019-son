WAT om te doen? TransUnion sê aangesien jou kredietprofiel ’n snapshot is van hoe ’n groot risiko jy skynbaar op enige bepaalde tydstip is, verander hierdie prentjie wanneer nuwe inligting by jou bank- en kredietburolêers gevoeg word. Selfs al was jy in die verlede nalatig en roekeloos met krediet, kan jy jou kredietwaardigheid weer verhoog deur nou en in die toekoms meer verantwoordelik met geld te wees. Kragtens die Nasionale Kredietwet (Wet 34 van 2005) kan mense wat die skuld vereffen het waarvoor hulle geswartlys is, aansoek doen by die krediet­buro waar hulle gelys is om hulle naam weer van die swartlys af te verwyder. Dit kan gedoen word deur ’n aansoek te bring vir die terugtrekking van daardie swartlysting. Die meeste prokureurs kan hierdie aansoek vir jou bring teen ’n minimale fooi. Jy kan ook jou versoek direk aan die kredietburo rig.