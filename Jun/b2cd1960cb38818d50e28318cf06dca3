’N LAERSKOOLSEUN sê hy word gereeld by die skool geslaan. Die 10-jarige kind, ’n gr. 4-leerder van die Laerskool Triomf in Salsone­ville, sê ook sy lunch word dikwels afgevat. Die seun slaap nou saans tussen sy ouers. Hy’s baie clingy en voel bang elke keer dat hy by die klas­kamer instap. Sy ouers is raadop oor die geboelie – na bewering deur vyf van hulle seun se klasmaats. Hulle is glo ouer druipelinge. Boonop het die bekommerde ouers eers ná vyf maande uitgevind wat hulle kind deurmaak. Die seun vertel: “Dit het van die begin van die jaar af begin. Hulle vat net my kos en slaan my met hulle hande op die kop. “Ek het die klasonderwyser gaan sê en toe sê sy ek moet my pa sê.” Een middag het die laitie se neus aanhoudend gebloei nadat hy op die kop geslaan is. Hy wil bitter graag skool toe gaan en hard werk, maar smiddae toon hy volgens sy ma geen belangstelling in sy skoolwerk nie. Hy presteer nie meer soos voorheen nie en is stiller as gewoonlik. “So vier weke terug het ’n ander ouer my gebel en gevra of ek weet van die geboelie by die skool. “Ek het daardie dag met my seun gepraat en hy het met trane in sy oë ‘ja’ gesê,” vertel die ma (47). Die besorgde ouers vertel hulle het verskeie kere skool toe gegaan. Telkens is daar beloftes gemaak. Die mees onlangse ver­gadering met die skool is op 21 Mei gehou. Die hoof, Randall Martin, die onderhoof, Wayne Meyer, die klas­onderwyser en ander ongelukkige ouers was daar. Die ouers is bekommerd, want die geboelie gebeur volgens hulle terwyl die klasonderwyser teenwoordig is. Hulle wou weet wat gedoen word om hulle kinders se veiligheid te verseker. Hulle wou ook weet hoekom soveel druipelinge in een klas geplaas is. Die ouers het benadruk hulle kinders is bang om skool toe te gaan. Volgens die seun se ouers het Martin belowe om dadelik ’n studente-onderwyser in die klas te plaas om te kyk wat daar aangaan. Daar is glo ook belowe ’n beampte vir die ondersteuning van leerders en ’n maatskaplike werkers sal ingeroep word om hand by te sit. Erken Voorts is gesê ’n volledige ondersoek sal na die bewerings geloods word. Martin het glo ook gesê hy sal self met die kinders praat wat hierdeur geraak word. Die klasonderwyser het glo al teenoor die ouers erken dat sy ’n probleem in haar klas het. Die seun se ma het gevra dat óf haar kind óf die ander seuns uit die klas verwyder moet word, maar dit is nog nie gedoen nie. “As ’n mens op die TV kyk, is daar kinders wat doodgaan oor hulle geboelie is. Ek wil nie hê dit moet met my kind gebeur nie,” sê die ma. Die pa (46) sê hulle het al alles gedoen. Hulle het die departement van onderwys gebel, die Federasie van Beheerliggame van Suid-Afrikaanse Skole betrek en aan maatskaplike werkers se deure gaan klop. Meyer het Son aangeraai om liewer self met die hoof te praat en belowe dat hy sal terugskakel, aangesien die hoof nie toe beskikbaar was nie. Teen druktyd gister het Martin egter nog nie van hom laat hoor nie. Mali Mtima, woordvoerder van die Oos-Kaapse departement van onderwys, het gesê hy het die inligting na die relevante distrik gestuur. Dié sal dan laat onder­soek instel.