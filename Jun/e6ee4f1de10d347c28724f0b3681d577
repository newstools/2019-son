DIT was ’n riller-Saterdag in die Oostelike Provinsie Rugbyunie se Superliga. In ses van die tien wedstryde was die uitslag in die weegskaal totdat die eindfluitjie geblaas het. Park was een van die spanne wat in die doodsnikke van sy kragmeting die knoop deurgehak het. ’n Strafskop reg op die einde het Park met 35-32 oor Kruisfontein op Londt­park laat seëvier. Dit was ’n uiters mededingende kragmeting waarin albei spanne vier drieë gedruk het. Daar is op Londtpark behoorlik paartie gehou om dié sege te vier, want die besoekers van Humansdorp was die laaste ruk uitstekend op dreef. Kruisfontein en Park het nou twee wedstryde elk verloor, maar Kruisfontein het ’n bonuspunt meer ingeoes. Hy is dus tweede op die punteleer in afdeling A. Die enigste onoorwonne span, Progress, is die pasaangeër in afdeling A. Harlequins het ’n naelbytsege behaal met 24-20 oor Trying Stars in die Adcock-stadion in Port Elizabeth. Dit het ’n sterk eind­poging geverg om te wen. Trying Stars was met 20-12 voor, maar twee drieë – die laaste een in die doodsnikke van die wedstryd – het ’Quins die wenner gemaak. Harlequins het met hulle oorwinning in afdeling A nader geskuif aan die voorlopers op die punteleer, Gardens en Polisie. Jeffreysbaai, Star of ­ Hope, Suburban en Born Fighters was die ander spanne wat Saterdag naelskraap gewen het. Die Madibaz, PE Polisie, Spring Roses en Despatch was die spanne wat gemak­liker gewen het. Die uitslae is: Jeffreysbaai 25, Hankey 20; Star of Hope 21, Motherwell 14; Harlequins 24, Trying Stars 20; Suburban 21, Missionvale 19; Madibaz 52, African Bombers 0; PE Polisie 37, Windvogel 15; Park 35, Kruisfontein 32, Born Fighters 33, Aberdeen 31; Spring Roses 37, Wallabies 17; Despatch 41, Kwaru 26.