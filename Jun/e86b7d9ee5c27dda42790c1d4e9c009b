WIE is die mense wat skielik kla oor die bilaal wat bang? En waar kom hulle vandaan? Dít is die vrae wat talle Kapenaars stel nadat nóg ’n masiet die afgelope week by die Stad Kaapstad se wetstoepassers oor rusversteuring verkla is. Die oproep na die athaan (gebed) word elke oggend omstreeks 06:25 gemaak. In die somer word die oproep na die athaan heelwat vroeër gedoen. Luidsprekers Volgens Richard Bosman, uitvoerende direkteur van veiligheid en sekuriteit in die Moederstad, het die Stad Saterdag ’n klagte ontvang. “Ons het Maandag eers die klagte ondersoek en gevind dit spruit uit die moskee se nuwe luidsprekers.” Volgens Bosman was die klaer onder die indruk die moskee het sy getal speakers vermeerder. Dit sou teen die mondelinge ooreenkoms tussen die inwoners en die moskee se bestuur wees. “Ons het egter vasgestel die ou speakers het nie meer gewerk nie en die bestuur het toe nuwe speakers geïnstalleer.” Rashaad Lee, ’n helper by die Umar-masiet in Hillview, sê die hele ding was eintlik maar ’n klein misverstand. “Die ou speakers het nie meer gewerk nie. “Toe sit ons die nuwes in, maar haal nie die oues af nie. Die oues was egter nie ingeplug nie.” Hy sê die kwessie is opgelos en glo die inwoners sal nie vandag meer ’n rede hê om te kla nie. Bosman sê die bestuur van die moskee het ook ’n ooreenkoms met die inwoners bereik om die speakers na die agterkant van die gebou te skuif en die klank na die speakers aan die voorkant van die gebou sagter te stel. In Mei het die Zeenatul Islam-masiet in Muirstraat, Distrik Ses, ook onder skoot gekom weens die harde gebedsoproep. Die imam van Masjidus-Saligeen in Bayview, Strandfontein, het ook in Desember 2018 ’n versoek van die stadsvaders gekry om die gebedsoproep te staak. Sjeg Riad Fataar, adjunkpresident van die Moslem Juridiese Raad (MJC), het toe in ’n persverklaring gesê Kapenaars is uniek in die sin dat hulle in harmonie kan saamleef ongeag die verskillende gelowe en kulture. Fataar kon nie gister vir kommentaar bereik word nie. Inkommers Op Facebook het Roegshanda Pascoe, voorsitter van die Manenberg Safety Forum, uitgevaar. “Niemand complain wanneer harde musiek gespeel word nie. Julle kla ook nie as die helfte van die mense vermoor word nie. Integrasie van die verskillende gelowe was nog nooit ’n probleem in Kaapstad nie. Diegene wat kla, is inkommers.”