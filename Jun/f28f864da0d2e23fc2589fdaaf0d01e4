TOE Steenberg United die eerste dag opdaag vir die ABC Motsepe play-offs op Erica Park, is hulle behoorlik gespot. Een van die uitlatings was: “Julle lyk soos college boys en skool kids – ons sal nooit toelaat dat julle ons klop nie.” Maar Steenberg se voorste doelskieter, Robin Rhode, sê die Kaapse verteenwoordiger in vanjaar se play-offs is min gespin. Inspirasie Die ervare Rhode, wat al in die Premier-sokkerliga (PSL) vir Chippa United gespeel het, sê hulle steur hulle nie aan dié praatjies nie. Die 28-jarige striker sê: “Ons omskep dit in inspirasie. Baie haters het ons reeds afgeskryf. “Hulle sê ons het nie ambisie nie, maar hulle kan maar sê wat hulle wil.” Dis duidelik dat Mike Lukhubeni (breier) se 11-tal verkies om hulle praatwerk liewer op die veld te doen. Dis nadat Lukhubeni-hulle albei hulle groepwedstryde gewen het om na die halfeindronde deur te dring. Steenberg het karakter getoon in sy eerste wedstryd, dié teen JDR van Gauteng, en met hope veggees uiteindelik met 4-3 geseëvier. Rhode was sy span se held in sy tweede wedstryd. Dit was Woensdag teen Summerfield. Rhode het die wendoel in die 88ste minuut aangeteken in wat hy as ’n “baie moeilike stryd” bestempel. Hy sê: “Kyk, daar is geen maklike wedstryde nie en ons het dit verwag, want dis die beste amateurspanne in die land. Gefokus “Ek dink dis oor ons as ’n eenheid speel dat ons so ver gevorder het.” Hy sê die spelers is behoorlik gefokus op hulle doelwit om vir die Nasionale Eerste Liga te kwalifiseer. Steenberg pak Casric 10:00 môre in die een halfeindstryd. Hungry Lions en JDR speel in die ander een.