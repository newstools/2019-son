“MENSE is net jaloers.” Só beweer die mysteryman op die agtergrond van byna alle TV-onderhoude by die parlement in Kaapstad ná die staatsrede. Lumkile “Loverman” Ndawuni het Donderdagaand in die sosiale media viral gegaan. Dít volg nadat kykers hom in byna elke TV-onderhoud op die parlement se perseel opgemerk het. Ndawuni verskyn en lyk asof hy aandagtig na die interviews luister terwyl joernaliste politici se reaksie op pres. Cyril Rama­phosa se staatsrede kry. Sommige gebruikers van Facebook wat hom al by die vorige staatsrede in Februarie opgelet het, het gewonder hoe hy dit wéér reggekry het om media-akkreditasie te kry. Hy het Vrydag aan Son op Sondag gesê hy weet mense wil uitvind wie hy is. Ndawuni sak af: “Mense is net jaloers, man. Ek sien baie van die kommentaar wat hulle oor my kwytraak. “Al vloek jy my uit, dit raak my nie. Ek lag jou liewer uit, want ek het net my werk gedoen. Aanbieder “Ek het ál hierdie interviews gerecord. Ek het aandagtig na alles geluister, want ek stel belang in wat hulle oor die staats­rede te sê het.” Ndawuni sê hy werk al langer as 18 jaar as bewaarder en is in dié stadium by die Pollsmoor-gevangenis gestasioneer. Hy sê as hy nie gevangenes oppas nie, is hy ’n aanbieder van ’n show op Elgin FM op Sondae tussen 11:00 en 14:00. “Ek speel lekker love songs vir ’n Sunday chill soort van vibe,” voeg hy by. “Ek is ook die nuus­leser, sportaanbieder en producer van die show. Basically, ek doen dit alleen.” Volgens hom gaan hy van môre af by die aanlyn radiostasie Cape Winelands FM werk.