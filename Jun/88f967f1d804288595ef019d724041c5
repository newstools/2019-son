DIE twee staatsgetuies maak ’n fout as hulle sê hy is ’n Spotbouer. En boonop is geen van sy vriende eens gangsters nie. Só het Shelton Malgas (26) gister in die Baaise hooggeregshof getuig. Hy, Elgershin Goliath (30), Nealon Redhouse (21) en Deon “Kwas” Harmse (24) staan tereg vir die skietdood van Donovan “Staal” Berry op 3 Mei 2016 in Barberry-weg. Malgas het getuig hoewel hy Staal geken het, was hulle nie vriende nie. Volgens hom het hy baiekeer na Staal se huis gegaan om klere-voorraad te gaan koop. Volgens Malgas het hy ’n bestaan gemaak uit die verkoop van klere. Volgens hom het ene Nonnie hom die oggend van 3 Mei 2016 kom wish omdat dit sy verjaardag was. Hy het Nonnie tot buite vergesel en sy twee susters is saam met hulle twee in die pad af. Malgas het gesê hy was in daardie stadium geklee in ’n slaapbroek, slippers en gown. Volgens Malgas het hulle nog so gestap, toe hoor hulle gunshots. Hy sê in daardie stadium het sy ma sy twee susters teruggeroep. Volgens hom kon dit sowat 20 skote gewees het wat afgegaan het, maar hy is nie seker nie. Hy het getuig hy het saam met Nonnie verder gestap omdat hy nie wou hê sy moes alleen stap nie. Volgens hom het hy toe ’n groep mense gevra wat aangaan. Dié mense het hom meegedeel Staal is geskiet. Volgens Malgas het hulle ook gesê die kar waarin Staal by die winkel opgedaag het, het weggejaag. Malgas het getuig ’n klein meisie het toe in sy rigting aangehardloop gekom. Volgens Malgas het hy die kind opgetel en haar gesig gecover. Volgens hom het die kind se ma, ene René, in daardie stadium aan die ander kant van die pad in Barberry-weg gestaan. Hy het toe die kind aan haar terugbesorg. Volgens Malgas het hy toe besluit hy gaan na sy girlfriend toe en dan gaan hy brood by ’n ander winkel koop omdat die winkel naby die skiet­toneel in daardie sta­dium toe was. Malgas het getuig hy het nie daardie dag na die toneel teruggekeer nie. Hy het voorts getuig hy het daardie dag nie ’n vuurwapen of ammunisie in sy besit gehad nie. Volgens hom het hy nie deelgeneem aan die skietery nie. Malgas het onder kruisondervraging gesê daar was nog nooit issues tussen hom en die twee staatsgetuies nie. Volgens hom het hy selfs die memorial service bygewoon van dié egpaar se 12-jarige dogter, wat in 2016 doodgeskiet is. René Karels, die ma van die kind wat Malgas die oggend van die voorval in die straat opgetel het, het gesê sy was besig om haar ander kind (18 maande) te was toe sy die skote hoor afgaan. Volgens haar het sy bekommerd geraak omdat haar ander kind nie in daardie stadium in die huis was nie. Sy het na buite gegaan toe die skote ophou klap het. Karels het bevestig sy het Malgas met haar kind op sy arm aangestap sien kom. Sy sê hy het die kind se gesig met sy ander arm gecover. Volgens haar het hy die kind vir haar aangegee nog voordat sy die sypaadjie bereik het. Adv. Mark Driman kla aan.