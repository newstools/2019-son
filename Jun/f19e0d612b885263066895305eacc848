“ONS gaan nêrens!” Só het ses gesinne van Hangberg naby Houtbaai einde verlede week gesê. Die Stad Kaapstad het hulle tot Vrydag kans gegee om die plaaslike gemeenskapsaal te verlaat. Die Stad het dié families sedert Oktober tydelik in die saal gehuisves nadat hulle shacks in ’n brand vernietig is. Twee mense is ook in dié brand langs die Sentinelberg dood. Arthur September (38) sê die beamptes van die Stad het hulle onverwags Woensdag ingelig hulle moet Vrydag na ’n tydelike site skuif wat die council vir die families geïdentifiseer het. September sê: “Dit was vir ons skokkend gewees om te hoor dat ons binne 48 uur moet move. “Toe ons in die eerste plek hierheen verskuif is, het ons ’n deadline tot einde Junie gekry. “Ek het gesê ek gaan nêrens nie. Ek is een van die mense wat werk op daai site wat hulle van praat. “Daai plek is nog nie reg nie. Daar is nog geen pype nie. “Die sand is los en dit beteken sodra die winterreënval kom, gaan ons shacks oorstroom. Die boumateriaal wat hulle ons belowe het, het nie eens gekom nie. “Ons het beter gelewe waar ons shacks gebrand het as daai plek waarheen hulle ons nou wil skuif. “’n Mens kan sien hulle wil net hulle hande van ons af was. “Ons word eintlik vir die honde gegooi.” September se buurvrou Chrystalline Williams, ’n ma van twee, sê sy verkies om in die saal aan te bly. Williams (38) sê: “Toe ons hier aangekom het, het hulle (die Stad) allerhande beloftes gemaak. “Maar ons is om elke hoek en draai teleurgestel en dié dat hulle ons hier uit wil hê, is die laaste strooi. “Ons word nie eens oor meetings ge-update nie.” Malusi Booi, mayco-lid belas met behuising, het met een sin gereageer. Hy sê: “Die Stad help die geaffekteerde beneficiaries.”