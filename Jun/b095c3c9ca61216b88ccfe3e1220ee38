AJAX Cape Town het dalk ’n groot fout begaan deur Tashreeq Morris se kontrak nie te hernieu nie. Dis egter ook nie die eerste keer dat Ajax besluite geneem het wat die oë laat rek nie. Dat die span die laaste seisoene so agteruit boer, is ’n bewys van die tekort aan sokkerkennis by Ikamva. Die lenige 25-jarige striker is nou genoop om groener weivelde op te soek ná meer as ’n dekade op die Urban Warriors se boeke. Die boorling van Mitchells Plain wat meer as 100 wedstryde en 20 doele agter sy naam het, sal beslis nie lank sonder ’n klub wees nie. Dis oor hy deur die uitgeslape agent Rob Moore verteenwoordig word. Dit is geen geheim dat Moore se kliënte­ gereeld by die groot klubs in die Premierliga of selfs in Europa ’n tuiste vind nie – nes Morris se naamgenoot Tashreeq Matthews, wat na Borussia Dortmund in Duitsland geskuif het. Son verneem Morris kan ’n skuif na die Noorde by Wits maak of SuperSport United kan ook ’n nuwe tuiste wees. Tassie, soos Morris genoem word, sê hy is dankbaar vir die geleentheid wat Ajax hom gegee het. “Dit was ’n lang en vreugdevolle journey met ups en downs,” wys hy uit. “Ek moet eerlik wees en sê ek het geen regrets nie. “Ek het ook niks slegs wat ek van hulle wil sê nie, want hulle was goed vir my en my familie. “Ek wens die klub alles van die beste vir die toekoms toe,” sluit hy af.