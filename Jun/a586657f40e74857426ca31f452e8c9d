LUVO Manyonga is in sy noppies dat Caster Semenya se appèl teen die Internasionale Vereniging vir Atletiekfederasies (IAAF) geslaag het. Manyonga is die huidige verspring-wêreldkampioen. Hy het gister gereageer nadat Semenya suksesvol geappelleer het teen ’n beslissing van die Internasionale Hof vir Sportarbitrasie (Cas). Die Switserse Federale Hooggeregshof (SFH) het Maandag beslis Cas se beslissing moet tydelik opgeskort word. Dit volg nadat Cas verlede maand in die guns van die IAAF­ beslis het. Die IAAF vereis sedert laas jaar dat vroue-atlete met natuurlike hoë testosteroonvlakke medikasie moet gebruik om die vlakke te verlaag. Dis vir deelname aan die 400 m, die 400 m-hekkies, 800 m, 1 500 m asook die myl. Semenya neem deel aan die 400 m, 800 m en aan die 1 500 m. Die IAAF het tot 25 Junie om te reageer op Semenya se aansoek. Manyonga, wat die silwermedalje in verspring in 2016 by die Olimpiese Spele in Rio de Janeiro verower het, meen die IAAF se vereiste was in die eerste plek uiters onregverdig teenoor Se­menya. Hy sê: “Ek back Caster 100%. Ek glo sy sal die saak wen. “Dit affekteer haar job en haar loopbaan waarmee sy kos op die tafel moet plaas. “As ’n mede-atleet weet ek hoe hard sy gewerk het om bo uit te kom. “Dis mos nie reg dat die IAAF dit net so wegvat nie. “Daar is talle atlete in die geskiedenis van atletiek met dieselfde issues as Caster. “Almal weet dit, maar die IAAF het absoluut niks daaromtrent gedoen nie. “Atlete van Afrika kry nie altyd die erkenning wat hulle verdien nie. Om raakgesien te word, moet jy eers bo uitkom. “Ek glo ons word anders as ander atlete behandel.” Die IAAF sê in ’n verklaring sy vereiste vir vroue­atlete soos Semenya staan nog. Hy sê: “Ons het geen inligting van die SFH ontvang nie. Ons kan dus nog nie kommentaar lewer nie. “Ons regulasies bly staan totdat die SFH ons amptelik inlig oor sy beslissing. Mag “Tot dan sal ons voortveg vir wat ons glo in die beste belang van alle vroue-atlete is.” Semenya mag nou môre deelneem aan die Diamond League-byeenkoms in Rome asook die byeenkomste volgende Donderdag in Oslo, Noorweë, en op 16 Junie in Rabat, Marokko.