ROBERT du Preez, afrigter van die Sharks, moet dalk net soos sy rugbyspelende seuns reeds gedoen het, ’n ander werkgewer kry. Dis nadat die Sharks se breier sy naam verder deur die modder gaan sleep het met Saterdagaand se liederlike Superrugby-nederlaag in Buenos Aires. Die Jaguares het die Durbaniete met 34-7 in die Argentynse hoofstad afgeslag en is sodoende as wenner van die Suid-Afrikaanse afdeling gekroon. Gedrop Die Jaguares hoef nou nie eens volgende week se wedstryd teen die Sunwolves te wen nie, want hulle is van tuisveldvoordeel verseker vir die kwarteindronde en ’n moontlike halfeindronde. Slim het weereens sy baas gevang toe Du Preez sr. die omstrede besluit geneem het om sy seun Robert jr. op losskakel te kies en Curwin Bosch na heelagter te skuif. Aphelele Fassi is toe gedrop oor hy die vorige naweek een flater – ’n hoe bal misgevang – teen die Hurricanes begaan het. En soos gewoonlik het Robert jr. vir pappa lelik teleurgestel toe hy hom ook in een van die Jaguares se drieë in niemandsland bevind het in ’n lui opvolg om ’n hoë bal te vang. Dit is een van die drieë wat die Sharks se dag in Suid-Amerika sou opsom en maak die pad om nog vir de kwarteindronde te kwalifiseer baie moeilik. Du Preez en sy span moet nou die beseringgeteisterde Stormers op Nuweland pak, maar dit sal ’n brawe ou wees wat sy huis op ’n wen vir die Durbaniete sal bet.