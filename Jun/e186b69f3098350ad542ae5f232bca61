’N JONG man van Manenberg sing nou sy hart uit ver oor die waters. Ashley Williams (24) het nooit gedink dat hy oorsee sal kan gaan om sy sang­talent uit te leef nie. Williams glo jy moenie toelaat dat jou huidige situasie jou toekomstige bestemming bepaal nie. En dit was sy dryfkrag sover. Vandag laat hy sy stem hoor in vyfsterhotelle in Griekeland. Williams toer vir ses maande saam met ’n groep genaamd Drifters. Hy het verlede jaar by die groep aangesluit en sedertdien geniet hy sy sang nóg meer. Williams is gebore en het grootgeword in Manenberg, ’n bendegeteisterde gebied op die Kaapse Vlakte. Hy vertel: “My liefde vir musiek het begin toe ek sewe jaar oud was. Ek en my suster het saam begin sing in die huis.” Sedertdien het Williams se liefde vir musiek gegroei. Die spontane jong man vertel sy lewe is heeltemal omgekeer toe hy maar in gr. 7 was. Dit was die tyd toe hy sy ouma verloor het. Hy is toe ingeneem deur ’n nuwe familie wat hom streng en met goeie waardes grootgemaak het. Vandag is Williams ewe dankbaar vir hulle. “Die familie het my ondersteun en my gedruk om matriek klaar te maak”, vertel hy. Wat hom die trotsste maak, is dat hy die eerste een van sy familie met matriek agter sy naam is. “Net om die naam ‘Manenberg’ te hoor is klaar uitdagend,” laat hy hoor. Die feit dat jy voortdurend met die versoeking van dwelms, bendebedrywighede en groepsdruk te doen het, maak elke dag ’n uitdaging. Hy vertel ook dat hy nooit geglo het hy het talent nie, maar mense het aangehou sê hy is gifted. Williams se droom is om die wêreld plat te reis en sy talent met vele te deel.