SY IS geskok oor hoe baie vroue hulle mans of ander vroue doodmaak. Só het streeklanddros Ntsoki Moni Vrydag gesê toe sy ’n vrou van Matjiesrivier wat aan strafbare manslag skuldig bevind is, tot vyf jaar gevangenisstraf gevonnis het. Moni, wat in April op Oudtshoorn begin werk het, sê die ernstige misdade waarvoor vroue van Oudtshoorn en die distrik in die hof verskyn, is ’n groot bron van kommer. Die 36-jarige Junene Coerecius is van moord op haar buurvrou, Brenda Minnies (41), aangekla. Coerecius het Minnies met ’n mes in die bobeen gesteek, waarna Minnies haar toe doodgebloei het. Sy het onskuldig gepleit op die moordklag omdat sy nie bedoel het om Minnies dood te maak nie. Volgens haar was sy onder die invloed van alkohol en kwaad omdat Minnies haar van diefstal van ’n hoender beskuldig het. Sy wou haar net seermaak. Minnies het haar ’n paar weke voor die noodlottige voorval ook met ’n mes gesteek, waarvoor sy hospitaalbehandeling moes kry. ’n Proefbeampte van die departement van maatskaplike dienste, Kyle April, het in sy verslag aanbeveel dat Coerecius ’n vonnis opgelê word waarvan sy ’n gedeelte in die tronk moet deurbring omdat sy aan ’n ernstige misdryf skuldig bevind is. Van haar familie is bereid om na haar vier minderjarige kinders om te sien en die hof moet ook kyk na die omstandighede van die oorledene, wie se kinders nou sonder ’n ma moet grootword. Die staatsaanklaer, Willem Vister, het ook vir direkte gevangenisstraf gevra sodat dit die regte boodskap sal uitstuur. Die beskuldigde het tot dusver ook nog geen poging aangewend om die pa van die oorledene se kinders by te staan nie. Die landdros het bevind dat direkte gevangenisstraf die enigste gepaste vonnis sal wees. “Vroue misbruik alkohol en die belang van die gemeenskap kom ook sterk na vore,” het sy gesê. Coerecius is ingevolge artikel 276 (1) (i) gevonnis, wat beteken sy moet ten minste tien maande agter tralies deurbring.