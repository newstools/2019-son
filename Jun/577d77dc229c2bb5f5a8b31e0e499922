LADISMITH. – Wat veronderstel is om mense se gesondheid te laat verbeter, maak hulle nou glo sieker. So moan inwoners oor hulle kliniek. Christopher Opperman sê: “Mense kan maar kwaad wees vir my. Maar so kan die kliniekpersoneel nie ons mense mishandel nie. “Man, dis chaos soos daai mense rondval. Daar is net nooit genoeg personeel nie. “Dis ’n gesukkel om net ’n lêer van ’n pasiënt in die hande te kry. Dan sit daar dan nog interns wat liewer op hulle fone sit en speel. “Al wat ons vra, is beter kliëntediens.” Opperman kan eers oor ses maande weer ’n dokter sien. Ondervinding Hy is bekommerd oor wat van hom gaan word as hy intussen siek raak. Nog ’n pasiënt, ’n plaaswerker, het gekla oor die verskriklike lang wag. Nadia Ferreira, ’n woordvoerder van die departement van gesondheid, het gesê: “Van ons personeel is nuut aangestel en doen tans ondervinding op. Op besige dae kan pasiënte langer as gewoonlik wag. “Ons is bewus van plaaswerkers, maar hulle moet ook hulle beurt afwag. Siek kinders onder vyf, bejaardes en verswakte mense kry voorkeurbehandeling. “Afsprake word in tydgleuwe van twee ure gemaak. “Chroniese pasiënte wat stabiel is, hoef die dokter net een keer elke ses maande te sien.”