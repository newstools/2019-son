DIE Stad Kaapstad het Athlone se inwoners teen wolwe in munisipale klere gewaarsku. Dié skurke vermom hulle glo as munisipale werkers en gaan rond om deur inwoners se huise te scan. Phindile Maxiti, die Stad se mayco-lid belas met energie en klimaatsverandering, sê hulle weet van die scammers. “Hulle besoek die mense se huise en dring aan die deur moet oopgemaak word sodat hulle die kraginfrastruktuur soos proppe en bedrading kan check.” Maxiti bevestig die Stad het nie werkers wat van deur tot deur gaan nie. “Dis nie die verantwoordelikheid van die Stad nie, maar van die inwoners. “Die Stad kyk gereeld na elektrisiteitsmeters, maar moet vooraf ’n afspraak met die inwoner maak.” Maxiti het die inwoners ook gevra om altyd waaksaam te wees en vir sekere dinge uit te kyk voordat hulle die deur oopmaak. Maxiti voeg by: “Alle munisipale werkers en kontrakteurs moet ’n identifikasiekaart wys wat deur die Stad uitgereik is en ’n spesifieke bestelnommer vir werk by die woning hê. “Die inwoners moet altyd vra om die amptelike identifikasiekaart te sien voordat hulle iemand op hulle eiendom toelaat.” Maxiti sê die identiteitskaart moet die Stad se logo, die kontrakteur of personeellid se naam en van wys en dit moet ’n ingebedde foto van die werknemer bevat. “Die inwoners moet niemand op hulle perseel toelaat voordat hulle dié besonderhede geveri­fieer het nie.” Hy voeg by die Stad is besig om sy program vir die gratis vervanging van elektrisiteitsmeters oor die hele Metro bekend te stel. “Die Stad sal die inwoners deur bemarking en per pos inlig oor enige beplande werk in die omgewing. “Daar is vir elke metervervanging ’n kennisgewingnommer op die Stad se interne stelsel wat by die Stad se inbelsentrum geverifieer kan word as ’n inwoner navraag doen.” Hy sê inwoners kan ook ’n afspraak maak om hulle meter op ’n tyd te verander wat hulle pas. Die inbelsentrum se nommer is 0860 103 089. Die inwoners kan ook enige vreemde voorval by die polisie of die Stad se wetstoepassers aanmeld.