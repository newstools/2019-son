DIE EFF het gister oudpres. Nelson Mandela se dogter Zindzi Mandela beskerm nadat haar kop geëis is. Mandela, wat die land se ambassadeur in Denemarke is, het onlangs in die sop beland nadat sy glo in tweets teen wit mense uitgevaar het. Zindzi het onder meer op Twitter geskryf: “Terwyl ek hier wine en dine wonder ek hoe die wêreld van bewende gronddiewe doen #OurLand.” Sowel as: “Mis al hierdie bewende wit lafaards, shem. Botha, Potgieter, stelende verkragter-afstammelinge van Van Riebeeck, ens.: Hoe gaan dit met julle, my babies?” AfriForum is een van die organisasies wat oor die naweek ’n beroep gedoen het dat sy uit haar ambassadeurspos verwyder moet word. Die EFF het gister in ’n persverklaring gesê: “Sy (Zindzi) het reg getwiet oor die behoefte dat swart mense die grond terug van die wit gronddiewe en rassiste moet kry. Zindzi moet teen dié rassistiese aanval beskerm word.” Die departement van buitelandse sake het intussen gesê hy gaan ’n sosiale media-ondersoek in werking stel om vas te stel of dit wel Zindzi was wat hierdie en ander soortgelyke twiets geskryf het.