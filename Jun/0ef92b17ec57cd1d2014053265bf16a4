DIE Comrades-marathonvereniging (CMA) het gister nuwe kwalifiseringskriteria vir die wedloop volgende jaar bekend gemaak. Amptelike marathons wat nou tussen 25 Augustus en 2 Mei plaasvind, sal dien as wedlope waarin atlete vir die Comrades volgende jaar mag kwalifiseer. Die CMA het ’n klousule wat op die 2019-inskrywingsvorm verskyn het, geskrap. Die wedloopdirekteur van die Comrades, Rowyn James, het dit bevestig. Kragtens die klousule sou die openingsdatum vir die kwalifiseringsperiode dieselfde wees as dié vir inskrywings vir die wedloop volgende jaar, maar nou nie meer nie. James sê: “Die CMA het die klousule hersien in die belang van die sport. “Atlete sal ’n standaard-marathon van 42,2 km in 4:50:00 moet aflê. ’n Glyskaal sal geld vir wedlope langer as 42,2 km.” Die voorsitter van die CMA, Cheryl Winn, sê: “Die heersende sentiment is dat die Comrades-marathon ’n verpligting teenoor atlete het om ander wedlope ook te ondersteun. “In baie gevalle is dit ’n lewenslyn vir hulle klubs en provinsie.” Die Comrades volgende jaar is ’n down run oor 90 km. Dit begin 05:30 op 14 Junie by die Pietermaritzburg-stadsaal en eindig 12 uur later by die Moses Mabhida-stadion in Durban.