UITSPRAAK word Dinsdag gelewer in die moordverhoor van die vier mans wat teregstaan vir die moord op Donovan “Staal” Berry. Elgershin Goliath (30), Nealon Redhouse (21), Deon Harmse (25) en Shelton Malgas (26) word aangekla van die moord op 3 Mei 2016 in Barberry-rylaan in die Nor­therns. Adv. Mark Driman, die staatsaanklaer, het gister in slotbetoë gesê die staat maak op ’n enkele getuie staat vir die uitkenning van Goliath op die misdaadtoneel. Volgens Driman het die moord helder oordag gebeur en niks is fout met die sig van die tweede staatsgetuie wat Goliath op die toneel gesien het nie. Hy het gesê dié staatsgetuie het genoeg tyd gehad om Goliath op die toneel waar te neem. Dit is glo omdat hy Goliath kort voor die voorval op en af in die straat sien stap het. Driman het verduidelik die staatsgetuie en al die beskuldigdes is van dieselfde omgewing en ken mekaar goed. Volgens hom was die betrokke staatsgetuie in ’n goeie posisie om die misdaadtoneel te view. Driman het gesê die getuie het gesien Goliath en Harmse hardloop ná die skietvoorval agterom die shop en hoe Redhouse en Malgas aangehou het om Berry te skiet. Waarnemende regter N. Mullins wou toe weet wat die hof met die getuienis van die eerste staatsgetuie moet maak wat gesê het sy het Goliath glad nie die oggend van die moord gesien nie. Driman het die hof toe herinner aan die getuienis van die tweede staatsgetuie – naamlik dat hy nie weet presies waarop die eerste staatsgetuie se aandag gevestig was nie. Volgens hom was die tweede staatsgetuie op ’n beter spot om Goliath te sien. Driman het verduidelik terwyl die eerste staatsgetuie die straat oorgesteek het, kon die tweede staatsgetuie die toneel in sy geheel waarneem. Volgens Driman was Goliath se alibi nie in staat om teenstrydighede in sy en Goliath se getuienis te verduidelik nie. Hy het gesê sodra die alibi bewus geword het van teenstrydighede, het hy homself as ’n leuenaar uitgemaak. Volgens hom beskerm die alibi homself eerder as om Goliath verkeerd te maak. Oor Malgas het Driman verduidelik hy plaas homself op die toneel toe hy gesê het hy het ’n jong kind wat naby die misdaadtoneel was, opgetel, haar gesig gecover en haar aan haar ma oorhandig. Volgens Driman is Malgas se witnesses nie onafhank­like getuies nie. Hy het na hulle weergawes verwys as ’n sameswering om hom te beskerm. Redhouse en Harmse het met die aanvang van die verhoor skuldig gepleit op klagte van moord en die onwettige besit van ’n vuurwapen en ammunisie. Die staat het gevra hulle en die ander twee beskuldigdes moet op al die klagte skuldig bevind word. Driman het die hof gevra om die weergawes van die staat se twee sleutelgetuies as betroubaar te aanvaar.