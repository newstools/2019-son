JADRIN Kotze het gister met sy blitsige systappe ’n driekuns aan drieë behaal in Saldanha se wegholsege van 36-13 oor Mamre. Die boorling van Diazville het baljaar in sy span se oorheersing in die Weskusliga van die Bolandse Groot Uitdaagbeker-kompetisie teen Mamre. Kotze het voor rustyd reeds twee keer gaan afrond en kort ná rustyd sy driekuns voltooi. Die Vissermanne het gister in die Saldanha-stadion met Mamre gemors. Die span van Morné Kurtz (afrigter) het met die prag­sege ook sy onoorwonne rekord­ behou. Jacquin Jansen, die tuisspan se heelagter, het ná 10 minute spel sy span met ’n strafskop laat voorloop, waarna die besoekers se Edwin Okkers op soortgelyke wyse die telling gelykop gemaak het. Beïndruk Saldanha was rustyd met 22-3 voor grootliks danksy Kotze se twee drieë. Jansen, wat ook vier van sy span se vyf drieë verdoel het, het beïndruk met sy taktiese skoppe en die manier hoe hy aanvalle van stapel gestuur het. In ’n stadium het dit voorgekom of Mamre Saldanha sou kon stuit, maar dit was van korte duur. Soos baie spanne in vanjaar se toernooi dinge ervaar, oorheers die tuisspan se voorspelers net eenvoudig in die vaste- sowel as die losspel. Saldanha staan nou op 43 punte ná nege wedstryde. PUNTEMAKERS SALDANHA – drieë: Jadrin Kotze (3), Demashu Maya, Msimelelo Mrwebi; doelskoppe: Jacquin Jansen (4); strafskop: Jansen. MAMRE –drieë: Caine Stadler, Bradwin Prins; strafskop: Edwin Okkers Suidwestelike Distrikte se Premierliga-uitslae: Progress 26, Bridgton 11 Barbarians 15, Blanco 24 Heidelberg 61, Maori’s 10 George 18, Crusaders 45 Groot-Brak 36, Jaguars 21