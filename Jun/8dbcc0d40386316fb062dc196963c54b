DIE prys om gasheer vir ’n uitklopwedstryd te speel is besig om die Crusaders hoofbrekens te gee. Colin Mansbridge, uitvoerende hoof van die Cru­saders, het ’n moeilike besluit om te neem voor Saterdagaand se halfeind­stryd teen die Hurricanes in Christchurch. Dit sal finansiële implikasies hê. Mansbridge het aan stuff.co.nz gesê: “Dis nie ’n maklike situasie nie. ’n Semi is veronderstel om vir jou aansienlike inkomste in te bring. Dit is egter nie altyd die geval nie. “Om gasheer vir ’n playoff game te speel, is alles goed en wel. “Dit kom egter met beduidende koste.” Die verdedigende kam­pioen, die Crusaders, het die Highlanders Vrydagaand met 38-14 in die kwarteindronde kafgedraf. Hulle moes die span van Dunedin egter NZ$78,000 (sowat   R736 000) betaal. Mansbridge-hulle het ook geen keuse nie as om die Hurricanes vanjaar NZ$105,000 (sowat R992 000) te betaal. En as die Crusaders tot die eindstryd deurdring, sal hulle NZ$131,000 (sowat R1 237 000) moet opdok vir die Jaguares of die Brumbies. “Daar is geen geld in Superrugby nie,” het Mansbridge gesê. Kontrakteurs As deel van die reëling tussen die Sanzaar-lande moet spanne wat playoffs aanbied, ook ’n deel van die besoekende span se reis- en verblyfuitgawes betaal. Ongeveer 14 000 mense het Vrydagaand se kwarteindstryd in die tydelike Christchurch-stadion bygewoon. Dié stadion in Addington maak voorsiening vir net 18 000 toeskouers. Om die kapasiteit na ongeveer 20 000 toeskouers te verhoog, sal hulle kontrakteurs moet inbring om ekstra sitplekke op te rig. Die halfeindronde teen die Hurricanes was verlede seisoen nie uitverkoop nie. Dit kan dus ’n waagstuk wees om die aantal sitplekke in die stadion te vermeerder. Die bywoningsyfers vir Superrugby-wedstryde het vanjaar met 6% gedaal. Om die wedstryd op ’n Saterdag te speel behoort egter die aantal mense wat die game bywoon, te verhoog. Al is dit nie ’n uitgemaakte saak dat die negemalige kampioen vanjaar ’n groot wins uit ’n halfeind- en eindstryd sal maak nie, sal Scott Robertson (afrigter) se span steeds alles in die stryd werp om ’n tiende keer as die kampioen gekroon te word.