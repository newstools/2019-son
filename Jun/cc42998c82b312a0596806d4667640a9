GEVOELLOOS. Wreed. Koelbloedig. Wreedaardig. Sielloos. ’n Hartelose monster. Dít is van die harde woorde wat regters onlangs in drie verskillende vrouemoordsake gebruik het om die vroue se moordenaars in hulle vonnisoplegging mee te beskryf. Die vrouemoordenaars Jason Rohde, Rob Packham en Goodman Nobade moes só die harde woorde hoor. Regter Gayaat Salie-Hlophe het in Rohde se vonnisoplegging gesê in ’n intieme verhouding is dit algemeen dat vroue onder geweld deurloop. Regter Salie-Hlophe het Rohde in Februarie vir die moord op sy vrou, Susan, tot effektief 20 jaar tronkstraf gevonnis. Opgesny Salie-Hlophe het in een van haar mees onlangse uitsprake in die moordsaak van Nobade na dié vroueslagter verwys as ’n “hartelose monster”. Nobade het sy lewensmaat, Agnes Msiza, se lyk in stukke opgesny, in sakke gepak en soos vullis gaan dump. Die regter het opgemerk dié soort ysige, vieslike wreedheid teenoor hulle vroue kan nie aan ’n sekere kultuur, sosio-ekonomiese klas, tradisie of gebruike gekoppel word nie. Dis amper asof daar net ’n siekte sonder naam onder sekere Suid-Afrikaanse mans bestaan wat hulle tot sulke wrede dade wend. Wêreldleier Sy het uitgewei oor vrouemoorde en gesê data van 66 lande wêreldwyd dui daarop dat 39% van die moorde op vroue deur ’n intieme partner gepleeg word. Dié statistieke is gebaseer op vroue wat in 2013 wêreldwyd vermoor is. Ontstellend van die statistieke is dat Suid-Afrika op dié grusame gebied ’n wêreldleier is met 57% van dié tipe moorde wat hier gepleeg word. Dit beteken Suid-Afrika is nou die wêreld se voorste vrouemoord-land.