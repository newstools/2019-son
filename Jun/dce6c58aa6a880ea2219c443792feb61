FRANK Lampard is bereid om na Chelsea terug te keer as bestuurder – maar net as hy die regte aanbod kry. Die bestuurder van die Championship-klub, Derby, het glo sy spelers ingelig hy is bereid om hulle te verlaat en na Stamford Bridge terug te keer as hy ’n ooreenkoms met die Blues kan bereik. Die 41-jarige Chelsea-legende, wat 429 wedstryde vir die klub gespeel het, is voor in die koor om die Italianer Maurizio Sarri op te volg. Dié het na Italië terug­gekeer om die leisels van Juventus by Massimiliano Allegri oor te neem. Derby moet egter nog ’n formele brief van Chelsea ontvang. Die Rams, soos Derby bekend staan, soek glo sowat R72 miljoen om Lampard, wat nog twee jaar op sy kontrak met Derby oor het, te laat gaan. Derby se eienaar, Mel Morris, het beklemtoon dat hulle Lampard se dienste vir die lang termyn wil hê. Die vooruitsig om Chelsea af te rig is te groot vir Lampard om dit van die hand te wys. Derby het reeds jong bestuurders soos Steven Gerrard, wat nee gesê het, Charlton se Lee Bowyer en John Terry van Aston Villa genader as Lampard se opvolger. – AP