’N PA van vier kinders is in die Oudtshoorn-streekhof vir drie jaar onder huisarres geplaas, en ’n opgeskorte vonnis van vyf jaar gevangenisstraf opgelê nadat hy aan statutêre verkragting skuldig bevind is. Die 28-jarige Jenwin Panza van die plaas Lategansvlei in die Oudtshoorn-distrik het skuldig gepleit op die klag dat hy seks gehad het met ’n 14-jarige kind en ’n baba verwek het. Volgens hom was hulle in ’n skelm verhouding. Streeklanddros Daniel­ Boks het met vonnisoplegging gesê dat hy dit oorweeg het om van Panza ’n voorbeeld te maak met ’n swaar vonnis. Hy wou daarmee ’n boodskap uitstuur dat dié soort optrede nie geduld kan word nie. Die staatsaanklaer, Elaine Plaatjies, het gesê Panza is aan ’n ernstige misdryf skuldig bevind. “Die klaer is ’n kind, wat nou ’n kind moet grootmaak. “Dit is ’n groot probleem in ons gemeenskap en ’n swaar vonnis moet opgelê word om ’n sterk boodskap uit te stuur.” Die landdros het met vonnisoplegging gesê Panza het op kind se regte inbreuk gemaak. Hy het egter die vier kinders vir wie Panza moet sorg, en die feit dat hy manmoedig skuldig gepleit het, in ag geneem. Hy het gesê Panza moet ook manmoedig sy vonnis vat. Hy het bygevoeg dit is kommerwekkend dat Panza nog nie onderhoud vir die kid begin betaal het nie.