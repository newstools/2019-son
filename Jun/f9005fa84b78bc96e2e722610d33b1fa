NOG ’n taxi driver van Eersterivier is Maandagaand vermoor. Dié nuutste in ’n vlaag moorde onder taxi-mense het by die Total-vulstasie in Stratford-laan gebeur. Die taxi-eienaar Rudolph Booysen (53) het sy taxi guard glo gaan aflaai toe drie gewapende mans hom aangeval het. Booysen is in die bors gewond en het gery tot by die garage, waar hy in ’n ander motor vasgery het. Hy het later op die toneel aan sy wonde beswyk. Volgens Lize Witbooi, Booysen se skoonsuster, was hy ’n baie geduldige mens wat ’n sagte plekkie vir bejaardes gehad het. Booysen is welbekend in die gemeenskap en het baiekeer oumense na hulle klubs aangery. Seerste ’n Hartseer Witbooi sê: “Ons as ’n familie is platgeslaan. Hulle het sonskyn uit ons lewe gevat. “Hy het gelewe vir sy gesin en die seerste is dat hy op so ’n manier moet sterf. “Ons hoop die skuldiges se gewete pla hulle so dat hulle hulself aan die polisie sal oorgee.” In ’n soortgelyke voorval verlede week is nog ’n taxi driver ook in Eersterivier vermoor. Die man, net bekend as Monray, het ook sy guard by die huis in Cabralstraat gaan aflaai toe daar op sy taxi geskiet is. Ook dié gewonde taxi driver het van die toneel weggejaag en teen ’n Vibracrete-muur vasgery. Hy is ook op die toneel dood. Volgens sers. Noloyiso Rwexana, ’n polisiewoordvoerder, is niemand nog vir die twee moorde gearresteer nie. ’n Moorddossier is geopen en die cops volg lei­drade op. Volgens kapt. FC van Wyk, polisiewoordvoerder, was daar laas week ’n skietery tussen twee taxi-verenigings. Die skietery het gelei tot die dood van ’n 55-jarige taxi driver. ’n Ander taxi driver (36) is gewond. Ontevrede “Die skietvoorvalle het twee weke gelede begin nadat ’n plaasboer naby Ceres een van die taxi-verenigings gevra het om sy plaaswerkers na die Oos-Kaap te vervoer. “Die ander vereniging was ontevrede oor die ooreenkoms en dit het tot die skietery gelei.” Volgens David Nasson, munisipale bestuurder van die Witzenberg-munisipaliteit, is ekstra sekuriteit ná die taxi-skietery as ’n voorsorgmaatreël in die dorp ontplooi. Nasson sê daar is vandag ’n vergadering om die situasie te bespreek en besluit of die sekuriteit onttrek moet word. Intussen het die cops gister taxi’s in Ceres afgetrek en vir vuurwapens deursoek. Volgens Van Wyk het die cops ’n blou Volkswagen Golf 5 en twee vuurwapens gekonfiskeer. Die lede het ook vyf verdagtes tussen 26 en 39 jaar oud gearresteer. Hulle sal binnekort in die Ceres-landdroshof op klagte van moord en poging tot moord verskyn.