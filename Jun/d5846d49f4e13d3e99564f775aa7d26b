KINDERMISHANDELING kom in baie gedaantes voor, sê Pamela Ru­bushe, ’n maatskaplike werker by die Dora Nginza-hospitaal in die Baai. Daarom is dit so belangrik om bewustheid te skep oor kinderregte, veral met Kinderbeskermingsweek wat vandeesweek gevier word. Dié veldtog het in 1997 begin met die doel om alle sektore te mobiliseer om te verseker dat kinders versorg en beskerm word. Dié inisiatief word ondersteun deur die departement van maatskaplike ontwikkeling en verskeie ander organisasies en departemente. Verwaarloos Rubushe sê hulle het Maandag ’n praatjie in die Smiley-kamer in die pediatriese afdeling van die hospitaal aangebied. “Daar is gevalle waar die ouer of voog die kind verwaarloos. Sommige ma’s gebruik dwelms terwyl hulle swanger is en die babas toon dan tekens van onttrekking wanneer hulle gebore is. “Kinders word ook verwaarloos wanneer die ouer of voog hulle nie kliniek of hospitaal toe neem vir hulle mediese behandelings nie. Ons kry veral gevalle in waar kinders ondervoed is. Seksuele misbruik lei daartoe dat meisies van so jonk as 13 swanger raak.” Vermoed Sy sê kinders het onder meer die reg tot ’n veilige omgewing, gesondheidsdienste en onderwys. Fezile Mtini, ’n verpleër van die Thuthuzela Care Centre by die hospitaal, was die gasspreker. Hy het die ouers aangemoedig om hulle kinders te bring as hulle vermoed iets is fout. Indien u bewus is van kinders wie se regte geskend word, kan Childline South Africa gebel word by 0800 055 555. Child Welfare SA is bereikbaar by 0861 424 453 of 011 452 4110. Stuur e-pos na info@childwel­faresa.org.za of bel die Thuthuzela Care Centre by Dora Nginza by 041 406 4112.