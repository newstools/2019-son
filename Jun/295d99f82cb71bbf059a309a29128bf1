DIE Suid-Afrikaanse Reserwebank gaan die repokoers op die sitting van sy monetêre beleidskomitee in Julie waarskynlik met sowat 25 basispunte sny, het Nicky Weimar, ’n senior ekonoom by Nedbank, vandeesweek gesê. Weimar meen die Reserwebank sal die koers vir ’n ruk laag hou. Volgens haar kan so ’n koersverlaging verbruikers aanspoor om meer te spandeer. Sy sê dit sal die “wiele van die SA ekonomie aan die draai hou”, berig Fin24. Volgens Weimar is die SA ekonomie sedert 2012 in die knyp. Die ekonomie is boonop in die eerste kwartaal van dié jaar “aan alle fronte getref”.