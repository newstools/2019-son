IS AL ooit vir jou gesê jy kan nie ’n model wees nie omdat jy nie die regte grootte, lengte of gewig het nie? Wel, as jy die droom daarvan om modelwerk te doen is jou kans nou. Dis omdat Morne Grosch (38) van Bishop Lavis elke vrou opnuut hoop bied om te skitter as ’n model. Dis nou as jy inskryf vir dié fotograaf se show, Cape Town Next Top Model 2019. Uitgedun Inskrywings sluit einde September en fotosessies vir die finaliste begin 5 Oktober. Die kandidate sal uitgedun word tot 10 finaliste, waarna die wenners in verskeie kategorieë aangewys sal word. Grosch het die handelsmerk Models For The Brand gestig. Sy loopbaan in fotografie het begin toe hy ’n kamera gekoop het met die geld wat sy oorlede ma vir hom agtergelaat het. Sy omstandighede was nie juis ideaal nie. Hy het skool in gr. 7 verlaat. Ten spyte daarvan werk Grosch elke dag steeds hard om ’n sukses van sy lewe te maak. Grosch is baie passievol oor wat hy doen. Hy vertel dat hy ál sy fotografie-kennis op YouTube geleer het. Hy sê: “Ons doel is om ’n gemeenskap te skep waarby almal betrokke is by die mode- en skoonheidsbedryf.” Grosch hou gereeld mode­parades waarby hy locals betrek, maar hy dink daar kan baie meer gedoen word. Hy sê: “Ons is hier om vir almal te wys dat die kalklig kan skyn op mense van alle vorms, groottes, skakerings en gewigte. “Almal verdien dit. Alle lywe is mooi.” Hy bestempel Models For The Brand as uniek in die Suid-Afrikaanse modebedryf. Beskikbaar Grosch sê dis omdat hulle ’n platform vir gevestigde ontwerpers skep en ’n interne teelaarde vir die ontginning van nuwe talent, een waar die loopbane van jong ontwerpers kan begin. Inskrywings kos R50. Die vorms is beskikbaar by enige Pep-, Shoprite- of Checkers-tak.