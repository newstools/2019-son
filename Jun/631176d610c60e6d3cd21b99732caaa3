DIE Bishop Lavis-sportveld in Lavisrylaan is poer in sy moer. Die heining word stuk-stuk weggedra en die atletiekbaan is van so ’n aard dat niemand daar kan oefen nie. Mike Hoffmeester, sekretaris van die Bishop Lavis Development Forum, sê hulle sukkel al lank met die sportveld wat so vreeslik verniel word. “Ons is veronderstel om hekgeld te vra om geld te kry wanneer daar sportbyeenkomste is. Maar oral is dele van die heining weggedra en mense stap net in. “Die atletiekbaan wat hier is, is onbruikbaar. Atlete is veronderstel om op die baan te oefen, maar dis so verniel dat niemand daar kan hardloop nie. Hulle moet op die rugbyveld oefen.” Hoffmeester sê op die veld word onder meer rugby, sokker en krieket gespeel. Funksies word selfs daarop gehou. “Ek weet dit is die gemeenskap se fasiliteit, maar dit behoort aan die Stad Kaapstad. Hulle moet die veld in stand hou en sekuriteit kry.” Hoffmeester voeg by: “Natuurlik moet die gemeenskap ook daarmee help en die plek help oppas. Dit gebeur dat mense op die veld kom seks en dagga rook.” Briewe is aan die council geskryf om hulp te vra. Zahid Badroodien, mayco-lid van die Stad Kaapstad se gemeenkapsdienste en gesondheid, sê die vibracrete-heining om die veld word gereeld reg­gemaak en vervang. “Dis in Februarie vervang, maar dit word gereeld deur lede van die gemeenskap gesteel of gebreek. “Die departement van rekreasie en parke beplan om ’n ander heining om die veld te sit, maar ’n tender sal eers in die nuwe boekjaar gekry word.” Badroodien sê ’n budget is ook goedgekeur om die atletiekbaan reg te maak. Volgens hom word planne gemaak om die krieketblad reg te maak, die gras te sny en die kleedkamers op te knap. “Ons het twee veiligheidswagte wat 24/7 patrolleer, maar dis baie duur en die fasiliteit is baie groot. “Dis belangrik dat die gemeenskap ook eienaarskap vat van die veld en help keer dat upgrades en herstelwerk gevandaliseer word.”