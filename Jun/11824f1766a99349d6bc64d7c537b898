BAFANA Bafana se swak en oninspirerende vertonings beklemtoon wéér dat hulle coach, Stuart Baxter, nié die regte doepa het om sy span rigting te gee nie Wat sake erger maak vir Suid-Afrika se nasionale sokkerspan, is die feit dat almal dit kan sien behalwe Baxter se base. Dié Brit het nog die vermetelheid om sy span se middelmatigheid te verdedig ná Maandag se nederlaag met 0-1 teen die Ivoorkus in die Afrikabeker-toernooi (Afcon) in Egipte. Hy meen sy span se treurmare was dat hulle “transi­tion focused”-benadering nié gewerk het nie. “Ons was baie stadig in die eerste 15 minute met ons besluitneming,” het Baxter uitgewys. “Dit het die Ivoorkus toegelaat om ritme te kry. “Ons was ook stadig om die bal van defence na attack te kry. Ons het tussen hulle lyne gespeel en dinge was vir my even in die eerste helfte,” het hy bygevoeg. Baxter het erken dat hulle onvermoë om kanse op die aanval te skep, tot hulle nederlaag bygedra het. “Ons het veranderinge gemaak nadat hulle gescore het en ons het beter balbesit gekry. “Ons het dit egter nie in goals omskep nie. “Die spelers het ’n goeie vertoning gelewer en dis ’n leerkurwe vir hulle,” meen Baxter. Bafana Bafana is nou ná net een game reeds met die rug teen die muur in vanjaar se Afcon. Hulle kom Vrydag teen Namibië te staan – ’n span wat Bafana Bafana al in die verlede laat klippe kou het. En daar is ’n goeie kans vir ons bure om weer ’n opskudding te veroorsaak. Baxter se verdedigings­linie het gewys hulle is kwesbaar onder die hoë bal. Was dit nié vir Ronwen Williams se heldedade voor Bafana se doelhok nie, was die telling dalk veel meer in hulle eerste game. Op die aanval was Bafana Bafana beslis nie veel van ’n bedreiging nie. Daar is geen balle oor die Ivoorkus se verdedigingslinie gespeel vir ’n vinnige striker soos Percy Tau nie. Maar dis ook omdat Baxter ’n midfield gekies het wat kreatiwiteit kort. Hulle het geen ruimte vir die vleuels en strikers geskep nie.