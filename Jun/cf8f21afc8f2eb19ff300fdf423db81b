AL DIE paaie lei môre na Mamre aan die Weskus. Dis wanneer die jaarlikse Mamre-halfmarathon aangebied word. Die gewilde wedloop oor 21,1 km word deur die Mamre-atletiekklub georganiseer. Dit is vanjaar deel van Westelike Provinsie Atletiek (WPA) se reeks Coca-Cola-ligawedlope. Dit beteken dat lede van klubs wat in groot getalle aantree om hulle klubs te verteenwoordig, waardevolle punte vir hulle onderskeie klubs kan opstapel. Die halfmarathon begin reeds 08:00 by die Laerskool Mamre se sport­terrein. Die afsnytyd vir die halfmarathon is 11:30. Diegene wat nie kans sien vir die langer afstand nie, kan aan die 5 km-pretdraf deelneem. Die pretdraf spring 08:15 weg. Die inskrywingsfooi vir vanjaar se halfmarathon is R110 vir klublede. Atlete wat nie aan klubs behoort nie, betaal R170. Die pretdraf kos R20. Klubatlete ouer as 70 jaar oud mag gratis deelneem. Inskrywings word op die dag van 06:00 by die Laerskool Mamre se skoolsaal aanvaar. Kontak Rodney Conrad gerus by 084 306 2836, Lesley Daniels by 079 111 6489 of Enrico Daniels by 079 801 3906 vir meer inligting. Sien julle daar!