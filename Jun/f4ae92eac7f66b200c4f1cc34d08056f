CHRIS Gayle het AB de Villiers se Wêreldbeker-rekord vir ’n ses geslaan. Die 39-jarige Windie-kolwer het Vrydag in Nottingham sy getal sesse in Wêreldbeker-krieketwedstryde na 40 opgestoot. Dit oortref De Villiers se 37 sesse wat hy vir die Proteas in WB-wedstryde gelooi het. Gayle was veral verwoestend in 2015 se toernooi, toe hy 26 sesse ingeryg het. Hy en De Villliers het albei met 37 sesse gespog toe Vrydag se wedstryd teen Pakistan­ begin het. Gayle het in sy 50-tal teen Pakistan drie sesse geslaan om die alleenhouer van die rekord te word. Die Windies het maklik met 218 lopies gewen. Dit is Gayle se laaste WB-toernooi, maar hy kan in die Windies se oorblywende wedstryde sy rekordgetal sesse verder opstoot. Die spelers ná hom op die lys vir die meeste sesse het soos De Villiers reeds almal uit wêreldkrieket getree. Gayle en De Villiers word deur Ricky Ponting (Australië, 31), Brendon McCullum (Nieu-Seeland, 29) en die voormalige Protea Herschelle Gibbs (28) gevolg.