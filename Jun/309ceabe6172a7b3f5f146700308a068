INWONERS van verskeie informele nedersettings in Uitenhage is omgekrap oor hulle wyksraadslid glo nie opgedaag het vir ’n vergadering wat hy self voorgestel het nie. Hulle sê as hulle weer bande in die strate brand, sal dít een van die vele redes wees hoekom. Die inwoners is gatvol om in vieslike omstandighede te woon en eis basiese dienste van die Nelson Mandelabaai-munisipaliteit. Dit sluit water, elektrisiteit, sanitasiegeriewe en huise in. Die groep inwoners van die informele nedersetting Hugh-Reece Hoek in Gerald Smith en Christine’s Village in Santa Barbara sê hulle is raadop oor hulle raadslid, Tyrone Adams, na bewering nie ag slaan op hulle griewe nie. Donderdag het die leiers van die groep, Gareth Plaatjies en Hugh-Reece Williams, na Adams se kantoor gegaan om met hom te praat. Hier het Adams, volgens Plaatjies, voorgestel hulle moes gister 10:00 vergader. Inwoners het gesê toe hulle by sy kantoor gekom het, was Adams nie daar nie. Sy sekretaresse het glo ook nie kennis gedra van die afspraak nie. Intussen kry hulle swaar. “Die mense is uitgeput en traumatised. Hoe lank moet die mense nog in hokkies bly?” het Plaatjies gister voor die Uitenhaagse stadsaal aan Son gesê. “As hulle nie luister nie, gaan dinge nie meer mooi wees nie.” Hy het dié slegte tye met apartheid vergelyk. “Die ding wat Tyrone nou gedoen het, wys net weer eens vir ons dat ons sy laaste prioriteit is,” het Plaatjies bygevoeg. Williams het gesê hulle het alle moontlike kanale gevolg, dokumente na munisipale beamptes gestuur en afsprake met hulle probeer reël. Maar elke keer word hulle glo terugverwys na Adams. “Ons probeer ons bes om nie na aksie oor te gaan nie, maar hy kom en gaan soos hy wil. Dít, nadat hy die eed afgelê het wat sê hy sal die mense dien,” het Williams geredeneer. Intussen doen die inwoners hulle ding in die bosse, maak vuur om te kook en gebruik lampies om in die aand te sien. Vreemde karakters wag hulle party keer by die bosse in en dan moet hulle huis toe hardloop. Boonop is dit winter en selfs drie komberse doen nie die trick nie. Daarom vat van die inwoners kole en sit dit in hulle hokke, wat ’n brand- en gesondheidsgevaar is. Hulle vullis word nie verwyder nie en hulle moet ver stap om water in ander buurte te gaan haal. Williams het gesê die inwoners is daar om te bly totdat hulle dienste kry. Adams kon nie op sy selfoon vir kommentaar bereik word nie. Hy het ook nie gereageer op Son se skriftelike boodskap nie.