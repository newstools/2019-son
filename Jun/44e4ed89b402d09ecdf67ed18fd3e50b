Nokwaliwa Jonga is Donderdag in die Oos-Londense landdroshof op twee klagte van dwelmhandel gevonnis tot 15 jaar tronkstraf, waarvan vyf jaar opgeskort is. Kapt. Anelisa Feni, woordvoerder van die Valke, sê die Valke het vroeër vanjaar ’n lokval gestel nadat inligting ontvang is dat Jonga Mandrax-pille in Mooiplaas verkoop het. In twee aparte gevalle – op 22 en 28 Februarie – het sy 10 Mandrax-pille aan ’n undercover polisiebeampte verkoop. Die 10 pille het ’n straatwaarde van R500. Feni sê Jonga is in die eerste week van Maart gearresteer. Sy is op 26 Maart skuldig bevind.