TENDAI Mtawarira se boek is klaar geprint, maar word nou op sy versoek teruggetrek. Die boek Beast is reeds aan sekere mediamense verskaf. ’n Verklaring sê bloot die uitreiking word vertraag. “Die wêreldbekende rugbyspeler Tendai Mtawarira, sy medeskrywer Andy Capo­stagno en die uitgewer Pan Macmillan het besluit om die bekendstelling van die boek uit te stel.” Dit sou op 1 Julie amptelik bekend gestel word. ’n Nuwe datum vir die uitreiking sal later bekend gemaak word. Beast maak in die boek sekere uitlatings oor Peter de Villiers, oud-Springbokafrigter. In die boek sê die veteraan van die Sharks van De Villiers: “Peter het nie baie gedoen nie. Die spelers het die meeste van die werk self gedoen.” Mtawarira sê: “Ná die reaksie van sommige kommentators op een paragraaf in die boek, meen ons dit sal beter wees om eers die boek terug te hou sodat ek op my rugby kan konsentreer.” – News24