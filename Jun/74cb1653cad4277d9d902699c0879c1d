’N AFRIGTERSPOS binne die strukture van die Suid-Afrikaanse Rugbyunie (Saru) is Deon Davids glo beskore. Davids en die Southern Kings se bestuur het Woensdag aangekondig dat hy nie meer die Oos-Kaapse Pro14-span gaan afrig nie. Volgens ingeligtes het die Westelike Provinsie Rugbyunie (WPRU) voelers uitgesteek oor die beskikbaarheid van Davids om ’n pos as hulpafrigter by die Stormers op te neem. Die WPRU is egter ingelig dat Davids reeds ’n pos deur Saru aangebied is. Dis nog onseker watter pos die boorling van Bredasdorp gaan vul, aangesien hy nou al met verskeie poste verbind is. Eers het die Bulls in Davids se dienste belang gestel en toe was daar gissings van ’n pos as lid van die Springbokke se bestuurspan. Voor sy aanstelling as afrigter van die Kings was Davids werksaam vir Saru in die Suidwestelike Distrikte (SWD) as hoof van die nasionale liggaam se akademie in George. Sy rol daar sou later verander in een van direkteur van afrigting vir die SWD, voordat hy aan die einde van 2015 as afrigter van die Kings aangestel is. Daar is ’n sterk moontlikheid dat Davids nou deur Rassie Erasmus, Saru se direkteur van rugby en Springbokafrigter, genader sal word om dalk weer beheer van Saru se hoëprestasiesentrum in Stellenbosch oor te neem. Louis Koen is op die oomblik in beheer van die sentrum, maar het ook sy hande vol in sy hoedanigheid as hulpafrigter van die SA o. 20-rugbyspan. Chean Roux, hoof-afrigter van die Junior Springbokke, se kontrak verstryk glo hierdie jaar. Daar is dus ’n sterk moontlikheid dat Davids dié pos kan beklee. Davids het ’n paar jaar gelede ook in hierdie pos belang gestel. Dit was toe daar groot onsekerheid oor die Kings se voortbestaan geheers het toe die beheerliggaam Sanzaar die Oos-Kapenaars uit Superrugby geskop het. Davids was in 2009 ook by die nasionale o. 20-span as hulpafrigter betrokke.