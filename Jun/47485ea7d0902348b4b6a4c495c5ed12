INWONERS van Fisantekraal het ná vier jaar se gewag besluit om maar tyres te brand sodat hulle gehoor kan word. Gisteroggend vroeg het ontstoke inwoners die Klipheuwel-pad geblokkeer. Sowat 3 000 van Fisantekraal se inwoners is ontevrede oor die “treinhuise” wat vir hulle gebou is. Hulle soek alleenstaande huise. Toe Son destyds oor dié kwessie berig het, het van die inwoners gesê as gevolg van hulle geloof sal dit nie werk om ’n jaart met iemand anders te deel nie. Ooreenkoms Dis nou vir wanneer hulle seremonies wil hou waar diere geslag en geoffer word. Clifford Sholoko, een van die organiseerders van die betoging, sê al wat hulle wil hê, is dat die departement van behuising ’n ooreenkoms oor die kwessie met hulle bereik. Sholoko het uitgevaar: “Dis al baie lank dat ons vir hulle wag. Ons het al selfs die saak na die public protector geneem.” Volgens hom is hulle belowe ’n vergadering met die Stad sal plaasvind, maar niks het gebeur nie. “Hulle het gesê hulle sal die ooreenkoms onderteken, maar ons wag nou net te lank. Sholoko het gesê as ’n Suid-Afrikaanse burger is dit sy reg om enige soort huis te kies met die subsidie wat aan hom toegeken is. Niklaas Meyer, ’n inwoner, is vies oor hy al langer as 30 jaar op die waglys is. “Toe ek gaan luister hoe ver my naam op die lys is, toe is dit nie meer daar nie. “Ek was toe al lange as 30 jaar op die waglys en moes van voor aansoek doen. Hier bly jong mense sonder kinders in die nuwe huise,” het hy gesê. Opgradering By Son se besoek aan Fisantekraal het die leiers beweeg na die Durbanville-munisipaliteit, waar hulle met die mayco-lid vir behuising, Malusi Booi, vergader het. Booi het daarna aan Son gesê hy het ’n betekenisvolle vergadering met die inwoners gehad oor hulle bekommernisse. Hy het gesê: “Ons het hulle in kennis gestel dat die Stad goedkeuring ontvang het vir die befondsing van opgradering van informele nedersettings. “Dis vir die opgradering en ook om 966 erwe te diens. “Hierdie sites sal toegeken word aan goedgekeurde inwoners van die informele nedersetting. “Hulle kan dan aansoek doen vir die People’s Housing­ Process-projek en hulle eie huise bou.”