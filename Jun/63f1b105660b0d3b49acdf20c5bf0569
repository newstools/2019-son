SKOONMAKERS het ’n fetus gevind in die toilet van ’n Fly­Safair-vliegtuig wat veronderstel was om Vrydag 06:15 uit Durban te vertrek. Colin Naidoo, woordvoerder van die Lughawensmaatskappy van Suid-Afrika, het aan East Coast Radio gesê die polisie was op die toneel. “Ons kan bevestig ’n fetus is op die vliegtuig gekry. Dit is ’n saak vir die polisie.” Kirby Gordon, hoof van ver­kope en verspreiding by Fly­Safair, het Vrydag aan News24 gesê ál die passasiers is op ander vlugte geplaas. Kol. Thembeka Mbele, KwaZulu-Natalse polisiewoordvoerder, het gesê die polisie by die Internasionale Lughawe Koning Shaka ondersoek tans die verberging van ’n geboorte.