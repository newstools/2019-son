DIS ’n done deal – die “pro-poor”-begroting van sowat R12 miljard vir die boekjaar 2019-’20 is Vrydag in die Baaise raadsaal goedgekeur. Dit beteken belastingbetalers van die Metro gaan nou meer opdok. Eiendomsbelasting sal met 7,7% opgaan, water met 7,5%, sanitasie met 7,5% en vullisverwydering met 7,5%. Elektrisiteit skiet op met 13,04%, afhangende van die goedkeuring van die Nasionale Energiereguleerder van Suid-Afrika. Dit was die vyfde keer dat die burgemeester, Mongameli Bobani, (UDM) die begroting aan die raad voorgelê het. Teengestaan Die partye wat dit teengestaan het, was die DA, Cope en die ACDP. Die ANC, EFF, UF, AIC, UDM en PA het ten gunste van die begroting gestem. Om die kapitaalbegroting te laat deurgaan, moes minstens 61 van die 120 raadslede daarvoor stem, en dis wat gebeur het. As Marlon Daniels (PA), wat voorheen die begroting teengestaan het, nie ten gunste van die begroting gestem het nie, sou dit nie deurgegaan het nie. Hy is egter die pos van burgemeesterskomiteelid vir ekonomiese ontwikkeling aangebied. Nadat hy die pos aanvaar het, het hy gesê hy sal vir die begroting stem. Selfs die departement van samewerkende regering en tradisionele sake (Cogta) het bekommerd begin raak, aangesien die Nelson Mandelabaai-metro tot einde Junie gehad het om die begroting goed te keur. As die Metro se begroting nie goedgekeur is nie, kon hy onder administrasie geplaas word. Die LUR van Cogta in die Oos-Kaap, Xolile Nqata, was ook op die vergadering om toesig te bied. “Dit is deel van ons toesig-werk as Cogta en die provinsiale tesourie om ondersteuning te bied aan munisipaliteite. Ons was nogal bekommerd met die onlangse verwikkelinge toe die laaste raadsvergadering ineengestort het. “Ons het gedink dis belangrik om hierheen te kom om die verrigtinge van die raad waar te neem.” Op sy beurt het Bobani ná die goedkeuring van die begroting gesê: “Namens die inwoners van die Nelson Mandelabaai-munisipaliteit is ons opgewonde dat die begroting goedgekeur is. Standaarde “Nou gaan ons seker maak hulle kry die dienste wat hulle verdien. “Dié begroting gee aandag aan alles, veral in arm gebiede – die noordelike gebiede, die townships en ook die voorstedelike gebiede.” Bobani het ook gesê die begroting voldoen aan die nasionale tesourie se standaarde en as enige iets met die tariefverhogings verkeerd was, sou die nasionale tesourie hulle daaroor aangevat het. Sowat 91% van die R922 miljoen wat aan alle wyke in die Metro toegeken is, sal aan armer wyke gaan. Dit wil sê armer wyke kry altesaam R835 miljoen. Die begroting sluit in die bou van ’n astro-turf by die Gelvandale-sportgrond in die Baaise noordelike gebiede.