DIE onttroonde swaargewigbokskampioen van die wêreld, Anthony Joshua­, het ’n steekhou na Tyson Fury ingekry toe hy die standaard van sy teenstander bevraagteken het. Joshua het verwys na die Duitser Tom Schwarz. Dié is Saterdagaand in Las Vegas in die tweede ronde uit­geslaan. Met hierdie oorwinning het Fury sy onoorwonne rekord behou. Joshua het sarkasties gesê hy kan slegpraat van Fury, maar hy het net gedoen wat hy moes doen. “Ek dink ek moet teruggaan en teen maklike teenstanders boks,” het hy aan die Mirror gesê. Schwarz word as die wêreld se 56ste beste swaargewig beskou. Joshua het in sy laaste drie gevegte met gevestigde en onoorwonne boksers kragte gemeet. Hy het met Joseph Parker en Alexander Povetkin af­gereken voordat hy teen Andy Ruiz jr. ’n skoknederlaag gely het. Intussen sê Dmitry Salita, die medepromotor, Joshua kan nog voor die einde van die jaar teen Jarrell Miller deur die toue klim. Hy sê dit kan een van die grootste gevegte in die sport wees. Miller is as teenstander vir Joshua onttrek nadat hy posi­tief­ getoets is vir steroïede.