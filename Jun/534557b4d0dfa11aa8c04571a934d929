DAAR is feitlik geen teenvoeter vir kragtige voorspeler-spel nie. Dit is hoe die rugbyspan Durb-Bell gister op Flori­dapark, Ravensmead, ’n sege oor Tygerberg uitgegrawe het. Durb-Bell het die Westelike Provinsie Superliga A-wedstryd met 34-25 gewen nadat hy rustyd met 8-20 agter was. Tygerberg het die bal van meet af aan rondgeswaai en die besoekers se ruimtes aangeval. Maar Tygerberg het veral in die tweede helfte talle ontwrigtings beleef. Die woelige losvoorspeler Lester Phillips het kort ná rustyd die veld met ’n ernstige nekbesering verlaat. Daar was ook ’n geel kaart vir Jayden Hanslo en Jon-William van der Vent. Van toe af het die tuisspan maar swaar geleef met die besoekers wat die bal voorlangs gehou en soms talle fases afgedwing het. Maar ondanks Durb-Bell se oorheersing in die losgemale het Tygerberg baie goed geskrum. Maar geen span kan 20 minute lank met 14 spelers klaarkom nie. Durb-Bell se heelagter, Angus Cleophas, het in die agterlyn geskitter. Cleophas het die tuisspan se doellyn twee keer oorgesteek. Die agtal het dinge vir die agterspelers baie maklik gemaak deur die verdedigers in die losgemale in te trek en ruimte en geleenthede te skep vir veral die agterspelers om drieë te druk. PUNTEMAKERS: TYGERBERG – drieë: Lucanian Kircher, Armien Bailey, Austin Prins; Daniel Roberts; doelskoppe Daniel Roberts; strafskop:Taigh Schoor.