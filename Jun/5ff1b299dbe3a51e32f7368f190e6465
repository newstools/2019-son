DIE borgtog-aansoek van Jason Smit (52), wat saam met drie Zimbabwiese mans betrap is met R11 miljoen se dagga, het die afgelope week ’n wending geneem. Die staat het bewyse by die hof ingehandig dat Smit ook in Engeland vir dieselfde tipe misdryf gesoek word. Smit en die Zimbabwiërs Bruce Phiklela (39), Silas Moyo (24) en Onwill Mlalzi (32) is deur ’n spesiale eenheid van die polisie gearresteer by ’n perseel in Grensweg in die Strand. Hulle het na bewering ’n daggakwekery daar bedryf. Dié daggavonds is na verneem word een van die grootstes ooit in die Wes-Kaap. Gevlug Adv. Helena Booysen van die openbare vervolger in die Wes-Kaap het gister by die borgtog-aansoek ’n verklaring van ’n polisiekonstabel in Engeland ingehandig. Dié konstabel, John Wild van die dorp Darren Hill, het verklaar dat Smit in 2008 op dieselfde klag gearresteer is. Hy is beveel om sy paspoort in te handig, maar het dit nooit gedoen nie en na Suid-Afrika gevlug. In 2015 is hy in Somerset-Wes gearresteer ná ’n ondersoek deur Interpol. Smit is op R300 000 bail vrygelaat, maar het na bewering sy bedrywighede in die Strand voortgesit. Uitgestel Smit is ’n gekwalifiseerde tandarts. Die saak is tot Vrydag uitgestel vir verdere verhoor.