’N TRIPPIE na China laat ANC-lede se ogies op skrefies trek van wantroue en talle begin klaar mond uitspoel hieroor. Die monde is in vir Jemayne Andrews, wat volgens Khaya Yozi van die ANC baie tight is met mayor Dan Plato. Andrews is tans in China. Yozi meen dis onregverdig dat Andrews op ’n ampte­like trip gegaan het. Andrews, stake­hold­er relations manager in Plato se kantoor, is China toe om die Stad te verteenwoordig op ’n konferensie oor die council se jeugprogramme. Yozi moan: “Dis ’n classic geval van boetie-boetie favours. Hoekom is sý, ’n ju­nior personeellid, gekies terwyl daar meer senior mense is wat die Stad behoorlik kon verteenwoordig. “Abigail Jacobs-Williams is die Stad se bestuurder van jeugprogramme. Hoekom het sý nie gegaan nie? “Dit maak nie saak dat China vir die trip betaal nie. Die Stad moet nog altyd die regte mense stuur.” Yozi snou voorts as Plato sy binnekring oorsee wil stuur, moet hy sy eie geld gebruik en nie die Stad se hulpbronne en prosedures misbruik nie. “Hy kan nie incompetent mense na sulke belangrike gebeure stuur net om sy vriende te please nie.” Plato se spin-dokter, Greg Wagner, sê die Stad het nie vir die trip betaal nie. Wagner sê verder die ANC is desperaat om die mayor­ se naam deur die modder te sleep. Hy sê: “Dis skandelik dat die ANC ou gerugte opgrawe en lasterlike aanvalle fabriseer. En dít net vir media-aandag.” Volgens hom is Andrews sowel as amptenare in die nasionale regering genooi om die Stad op die konferensie te verteenwoordig. Wagner sê: “Die trip is deur die stadsbestuurder afgeteken, soos met enige internasionale trip. “Andrews sal terugvoer gee by haar terugkeer van die konferensie.” Die ANC het reeds in 2013 gemoan toe Andrews as gemeenskapsuitreikingsbeampte aangestel is. Die party het toentertyd beweer Plato het toutjies getrek om haar aangestel te kry. Yozi hou steeds dik Plato en Andrews se verhouding is meer as net “ou gerugte.” Volgens hom werk Andrews al jare in Plato se kantoor sedert Plato provinsiale minister van gemeenskapsveiligheid was.