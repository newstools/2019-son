MENSE kla gereeld dat hofsake sloer en alewig uitgestel word. Een leser het selfs by Son gekla sy saak is al 44 keer uitgestel! Son het by kenners gaan kers opsteek om uit te vind wat dié oponthoude veroorsaak. William da Grass, van WJ da Grass Attorneys in Ath­lone, sê dinge is nie so maklik soos wat mense dink nie. “Gewone mense verstaan nie die ingewikkelde etiese dinge wat aan die gang is nie, dan lyk dit asof sake onnodig uitgestel word. “Die howe probeer ’n spoedige verhoor kry.” Da Grass sê sake kom eers voor in ’n landdroshof. As dit groter sake is, word dit na die streekhowe of die hooggeregshowe verwys. Dis gewoonlik moordsake. “Maar moordsake soos bendesake kan in die landdroshowe aangehoor word.” Da Grass sê die dossier moet eers opgestel word – en dit verg tyd. “Vertragings kan plaasvind by die hof, byvoorbeeld as die ondersoek eers voltooi moet word. “Dit gebeur ook dat getuies gesoek moet word, of daar is uitstaande verklarings.” Da Grass sê lawyers­ word aangestel en hulle is baie duur. “Beskuldigdes kan dalk nie die lawyer bekostig nie en regshulp word dan ingekry. Weergawes “Soms is daar botsende belange of etiese redes. Dit kan gebeur dat daar twee beskuldigdes is wat van dieselfde lawyer gebruik maak. “As dié twee se weergawes sou verskil, moet die lawyer hom of haar onttrek. “Of die een betrek die ander by die saak. Die lawyer kan nie met twee verskillende weergawes by die hof aankom nie.” Da Grass sê daar is ’n vertroulikheidsverhouding tussen die kliënt en die prokureur en hy kan nie die inligting wat hy by een kliënt gekry het, teen ’n ander gebruik nie. “Dan moet die lawyer­ hom ook aan die saak onttrek.” Stephan van der Merwe, senior prokureur van die Regskliniek van die Universiteit Stellenbosch, sê daar is nie ’n maklike oplossing nie. “Daar is ’n verskeidenheid faktore wat daartoe bydra dat hofsake uitgestel word. Verskeie prosesse moet gevolg word voordat ’n saak ryp is om aangehoor te word. “Verklarings moet bekom word, dossiere moet afgehandel word en deskundiges moet betrek word om forensiese werk te verrig. “Getuies raak weg en moet gesoek word en hulle vergeet hulle stories.” Van der Merwe sê dit gaan oor artikel 34 van die Grondwet. “Almal het die reg op ’n billike verhoor. Hulle het ’n grondwetlike reg. “Soms kan regters of landdroste oorversigtig wees en verskeie uitstelle toelaat eerder as om dit te skend. Uitgerek “As die beskuldigde nie ’n lawyer het nie, kan die saak onregverdig wees.” Maar hy voeg by as ’n saak té lank uitgerek word, is dit nie ongewoon vir ’n landdros om aan te dui wanneer dit die finale uitstel is nie. Volgens Van der Merwe raak bandopnames van hofverrigtinge partykeer weg. Dit verg ook tyd wanneer rekords getik word. Howe sukkel ook soms om ’n landdros te kry om ’n deelsverhoor van begin tot einde waar te neem.