ROBERTSON. – ’n Kerkman wat sy twee stief­kinders in 2015 verkrag het, is gister gevonnis. Charles Stevens (65) is in die streekshof hier effektiewe tronkstraf van 25 jaar opgelê. Die kinders was 7 en 11 jaar oud toe Stevens hulle verkrag het. Hy het die kinders gedreig dat hy hulle sal seermaak as hulle uitpraat. ’n Familielid meen Stevens se wandade sal vir altyd ’n letsel op die kinders se binneste laat. Die familielid sê: “My oom is die tipe man wat elke Sondag met sy Bybel onder die arm kerk toe gegaan het.” Sy bestempel hom as ’n gentleman wat ’n mens deur ’n ring kon trek. Sy sê vies: “Eintlik het hy voorgegee hy is iemand wat hy nooit was nie. Hy is siek en moet in die tronk vrot.” Stevens se dinge het uitgekom toe een van die kinders naar geword het by die skool. Sy is huis toe gestuur en kort daarna is ’n maatskaplike werker ontbied. ’n Dokter het ’n swangerskaptoets gedoen en daar is bevind dat die kind swanger is. Sy het toe vertel wie haar swanger gemaak het en self ingestem dat sy die baba nie wil hê nie. Sy het ’n aborsie ondergaan. Die kind het vertel dat Stevens haar sussie ook verkrag het. Stevens het met sy laaste verskyning in die hof ’n pleitooreenkoms met die staat aangegaan.