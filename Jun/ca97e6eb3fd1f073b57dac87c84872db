BEWAARDERS van die St. Albans-gevangenis moes gister gou ingryp. Dit was omdat die beskuldigde, Trust Tofa (30), op die randjie daarvan was om nóg ’n tantrum in die Baaise hooggeregshof te gooi. Tofa (30) van Motherwell staan tereg op klagte van huisbraak met die opset om aan te rand, aanranding met die opset om ernstig te beseer, moord, ontvoering en twee van verkragting. Dis nadat hy na bewering sy eksmeisie verkrag en haar nuwe lover op 17 November vermoor het. Tofa het daarop aangedring om die doodsertifikaat en foto’s te sien van die slag­offer wat hy na bewering vermoor het. Dit was net toe die staatsaanklaer, adv. Mujaahid Sanden, sy kruisondervraging wou voortsit. Tofa het egter ’n ruk lank geweier om enige van Sanden se vrae te beantwoord. Hy het gesê hy doen dit omdat die hof die vrae wat hý stel, ignoreer. Regter Jannie Eksteen het toe aan Tofa gesê as hy Sanden se vrae nie beantwoord nie, kan die hof nie gewig verleen aan sy weergawe as dit nie beproef word nie. Eksteen het aan Tofa verduidelik dat die staat hom ’n regverdige geleentheid wil bied om sý weergawe te stel. Tofa sê die hof abuse hom en hy is nie happy daarmee nie. En dis toe dat hy by die getuiebank uitklim. Die bewaarders moes toe gou ingryp en Tofa tot bedaring bring. Eksteen het die hofverrigtinge tydelik verdaag. Toe dit ná ’n kort rukkie hervat is, was dit duidelik dat Tofa besluit het om Sanden se vrae maar te beantwoord. Sanden het hom vroeër om kommentaar gevra op sy eksmeisie se weergawe. Gereageer Dít is dat hy haar aangerand en met die vuis op die mond geslaan het nadat hy haar gesleep het. Dis toe dat Tofa geweier het om enige vrae te beantwoord. Heelwat later het hy daarop gereageer deur te sê hy het haar twee keer geklap en dat sy uit vrye wil saam met hom geloop het. Sanden het toe aan Tofa gesê in ’n foto van die be­sering aan sy eks se lip is dit duidelik dat hy haar met die vuis geslaan, en nie geklap het nie. Tofa het Woensdag getuig ene Godfrey het acid oor hom uitgegooi en hom verskeie kere met ’n mes in die arm, been en rug gesteek. Afgedwing Gister het hy getuig terwyl hy en sy eksmeisie gestap het, het hy vir ’n rukkie gaan sit omdat die pyn ondraaglik was. Sanden het dit toe aan Tofa gestel sy eksmeisie se weer­gawe is dat toe hulle by Tofa se woonstel aankom, het hy hom seksueel op haar afgedwing. Daarop het Tofa gesê: “Hoe kon ek met haar seks gehad het in die toestand waarin ek was?” Toe Sanden Tofa daarvan beskuldig dat hy hom ’n tweede keer seksueel op haar afgedwing het, het hy gesê sy lieg. Toe Sanden by Tofa wil weet hoe sy semen dan in sy eks beland het, wou hy self weet hoe dit moontlik is. Sanden het gesê Tofa se eksmeisie het van die bed af gespring toe hy haar ’n derde keer wou rape. Tofa het gesê dis omdat sy uitgefreak het toe sy uitgevind het die slagoffer wat hy aangerand het, is dood. Die staat en verdediging lewer vandag hulle slotbetoë.