MOENIE vaskyk in daai vierde plek in die Wêreldreeks nie – die Blitsbokke gaan sommer gou weer world-beaters wees. Dis die belofte wat die Blitsbok-kaptein, Philip Snyman, aan SA gemaak het ná die driemalige Wêreldreeks-wenners se warrelwind seisoen. “Ek dink die sirkel is nou voltooi en die jong manne het hulle hand opgesteek. “Ek dink die nuwe supersterre is hier,” het Snyman gesê. “Onthou, ons het baie spelers aan vyftienmanrugby verloor. Daar is ook ’n paar senior manne wat klaarmaak, so, dit beteken die sirkel is voltooi.” Al het Snyman nog nie oor sy toekoms besluit nie, was hy in sy noppies om dié naweek in sy 62ste sewestoernooi te kon speel en darem ’n bronsmedalje in Parys te wen. Emosioneel Hy gee ook nie om as hy nooit weer speel nie, want daar is hope talent om sy en ander veterane se skoene vol te staan. “Dit is baie emosioneel en ’n mens weet nie wanneer dit jou einde is nie. “As daai die laaste wedstryd was, moet jy weet jy het alles gegee. Partykeer kom ons by die plek waar jy jou trui moet teruggee, want dit is net aan jou geleen. “Ek is ongelooflik bevoorreg om in die (Blitsbok)-sisteem te wees, en die toekoms van sewes lyk blink.” Die nuwe sterre waarna Snyman verwys, is Selvyn Davids, Stedman Gans, Kurt-Lee Arendse, Angelo Davids, Sako Makata, Zain Davids en Ryan Oosthuizen, wat almal die skoene van groot name moes vul.