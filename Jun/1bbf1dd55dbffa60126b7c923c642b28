HY DAAG die Wes-Kaapse onderwysdepartement (WKOD) uit om hulle hof toe te vat of die Hawks op hulle te sit as dit ’n scam is. Dis nou David Jantjies, interim-voorsitter van die Civil­ Servants Pension Redress Movement (CSPRM), wat só praat. Die CSPRM is laas week in Swellendam gestig en sal gewese staatsamptenare landwyd en in Namibië dien. Dis omdat daar onsekerheid is oor aansoeke vir geld wat betaal moet word aan staatsamptenare wat onder apartheid gesuffer het. Die hele kwessie handel oor wit staatsamptenare wat daai tyd baie meer betaal is as onderwysers van ander bevolkings­groepe. Daar is gediskrimineer op grond van ras, geslag, huwelik­status, mediese toestand en gestremdheid. Die regering het toe ’n program ingestel waarin voormalige staatsamptenare aansoek kon doen om vergoeding daarvoor. Talle oud-staatsamptenare het wel geld ontvang, maar die program is in 2012 gesluit. Nou vra die CSPRM die regering om aansoeke te heropen omdat duisende gewese staatsamptenare nie geweet het hulle kwalifiseer as begunstigdes nie. Daar is in die algemeen gesê oud-staatsampte­nare kan by die Government Employees Pension Fund (GEPF) aansoek doen om back pay. Die CSPRM het Donderdag in die Sid G. Rule-laerskool se saal in Grassy Park met sowat 400 oud-staatsamptenare vergader. Vergaderings is elders ook al gehou. Die CSPRM het kandidate ingelig oor hoe om aansoek te doen om die geld. Maar die WKOD maan dat dit ’n scam is. Jantjies sê die WKOD het niks met die saak uit te waai nie en vakbonde moet ook nie oor die saak praat nie, want die CSPRM is nie lede van dié vakbonde nie. Hy sê: “Hulle het geen jurisdiksie oor ons nie. Ons wás lede, maar nie meer nie. “Hulle kan nie besluite oor ons neem nie, wat nog te sê van ons kritiseer.” Jantjies sê die staatsdiens se koördinerende bedingingsraad (PSCBC) en vakbonde het saam resolusie 7 van 1998 onderteken. Hy sê: “Dit het bepaal daar sál regstelling wees vir pen­sioene omdat diskriminasie destyds gepleeg is. “In 2002 het die PSCBC bepaal dat net diegene wat tot 2 September daardie jaar nog in diens was, bevoordeel sal word.” Jantjies sê R8,1 miljard is uitgesonder daarvoor. Hy sê: “Die probleem is die meeste mense het nie daarvan geweet nie. Dis nie in koerante gedruk of op die radio uitgesaai nie. “Hulle kon eerder gesê het mense wat voor 2 September 2002 vir die staat gewerk het, kon aansoek doen.” Nietemin doen mense nou aansoek omdat hulle dink hulle kwalifiseer. Jantjies sê begunstigdes is uitbetaal, maar die bedrae verskil. “Die mense wil weet wat die formule was vir die uit­betaling,” sê hy. Valdi van Reenen-Le Roux, uitvoerende hoof van die Trauma Centre for Survivors of Violence and Torture in Woodstock, sê dié saak is groter as net die onderwysers. Van Reenen-Le Roux sê: “Mense wat destyds voor die Waarheids-en-versoeningskommissie verskyn het, het in aanmerking gekom vir dié geld. “Dit sluit mense van alle staatsdepartemente in, nie net onderwys nie. Die staat het nie genoeg geld om almal te betaal nie. “Behalwe dat gelykheid nie in die apartheidsjare bestaan het nie, het vroue ook minder as mans verdien.”