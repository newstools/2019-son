’N MAN is gistermiddag gearresteer vir ’n skietery waarin lede van die teenbende-eenheid gister­oggend in Samora Machel, Philippi, geskiet is. Hy is in die Paarl gearresteer en is onder polisiebewaking in ’n plaaslike hospitaal. Een van die cops, konst. Freddie Florence, is in die kop geskiet en is in ’n ernstige toestand in die hospitaal. Nog ’n cop is minder ernstig. Hulle is gewond toe gangsters op die cops geskiet het. Ses lede van die teenbende-eenheid het in die vroeë oggendure onder skoot gekom terwyl hulle ’n moordverdagte gesoek het. Daar was ’n groot polisieteenwoordigheid terwyl die cops na die verdagtes gesoek het. Lede van die eenheid is aangeval net voordat hulle ’n verdagte se huis kon binnegaan. Die polisielede het skuiling gesoek en teruggeskiet. Hulle het die verdagtes tussen die hokkies gejaag terwyl ’n oor-en-weer-skietery uitgebreek het. In die skietery is vyf lede van die eenheid gewond en nog een het sy enkel verstuit. Vier lede is in die Melomed-hospitaal in Mitchells Plain opgeneem en die twee met ernstige wonde is tans in die Melomed-hospitaal in Gatesville. Van die lede is in hulle bene, rug, gesig, heup, voet en maag gewond. Bheki Cele, die nasionale minister van polisie, was gistermiddag op die misdaad­toneel en het die gewonde cops in die hospitaal besoek. Die aanval op die lede het gekom ure nadat Cele inwoners van Samora Machel Dinsdagmiddag besoek het. Hy het hulle toegespreek oor misdaad en die onlangse moorde in die gebied. Die inwoners het gevra die minister moet meer polisielede daar ontplooi. Volgens brig. Novela Potelwa, polisiewoordvoerder, het lede van die teenbende-eenheid ’n verdagte in die plakkerskamp Sweet Home Farm gearresteer vir die onlangse moorde. “Hulle was op die spoor van ’n tweede verdagte toe daar vanuit een van die plakkershutte op hulle geskiet is.” Dit lyk asof die lede in ’n lokval gelei is. “Ses is beseer, van wie twee ernstig gewond is. Dit was moeilik om die terrein te deursoek weens swak beligting en die hokkies wat opmekaar staan. Die gebied is bekend daarvoor dat gevaarlike misdadigers daar skuil. ’n Reeks moorde is onlangse daar gepleeg,” sê Potelwa. Alan Winde, die Wes-Kaapse premier, het die aanval op die lede van die eenheid ten sterkte veroordeel.