SUID-AFRIKA se boks-oë is die volgende drie maande op sy twee wêreldkampioene, Thulani Mbenge en Kevin Lerena, gerig. Mbenge, die verdedigende IBO-weltergewigkampioen, klim op 6 Julie die eerste keer in die buiteland deur die toue wanneer hy Sebastian Formella van Duitsland in Hamburg aandurf. Mbenge, wat ná 15 gevegte onoorwonne is, kan met ’n oorwinning vir hom die pad na wêreldroem oopslaan. Dit is dus ’n geveg wat hy nie kan bekostig om te verloor nie. Formella is ook nog nie in die beroepskryt geklop nie. Hy het al 20 gevegte agter die blad. Mbenge het al 12 uitklophoue geslaan en Formella 10. Lerena se pad kan dalk binnekort met dié van Imre Szellö van Hongarye kruis as die twee vernaamste aanspraakmakers op die IBF-titel. Lerena is die IBO se tussengewigkampioen. Boksers wat bo Lerena op die ranglys was, het almal vir een of ander rede uitgesak en dit maak sy pad oop. Rodney Berman het intussen bevestig dat hy volstoom werk om ’n top-aanspraakmaker aan te keer om 28 September teen Lerena by Emperors Palace te boks. ’n Oorwinning vir Lerena sal die deur finaal oopmaak om vir die IBF-titel te boks.