NO NEWS is good news – hopelik! Dís wat Ricardo Daniels, Young Pirates se eienaar, die afgelope week aan Son gesê het. Volgens Daniels is dít hoe die Derde Liga-kam­pioen deesdae operate – onder die radar met ’n low profile. Dis duidelik dat die euforie verby en die vreugdevure al uitgebrand is wat die kampioenspan betref. Daniels het uitgewys dis terug na die drawing board vir sy span omdat hulle tans slyp vir die playoffs op 22 en 23 Junie in Beaufort-Wes. Die Heideveld-span wie se wortels in die Strand lê, oefen tans vier keer per week, maar sal ná Ramadaan die intensiteit begin opstoot. “Daar is paar van my spelers wat pwasa en ons respekteer dit en neem dit ook in aanmerking,” het Daniels uitgewys. Belangrik “Maar wees verseker hiervan: Ons gaan van volgende week af die tempo optel. “Ons probeer ook maar net onder die radar beweeg en ’n low profile hou, jy weet. “Dit is belangrik dat ons nie carried away raak nie.” Pirates, die Kaapse hoop, besef dat hulle veral sterk teenstand van spanne soos Helderstroom van Overberg kan verwag. Dan is daar natuurlik ook Barcelona, wat beslis nie afgeskryf moet word nie. “Kyk, ek het nog nie engage met van ons klubs wat al voorheen die trio gemaak het nie, maar dit sal gebeur,” het Daniels verduidelik. “Soos altyd bedank ons die fans en die support van RS Roofing in Strand wat ons bystaan. “Dankie, julle.”