DIE Oos-Kaapse onderwys­departement en die polisie ondersoek ’n voorval waarin twee 18-jarige leerders glo by hulle skoolkoshuis erg aangerand en met ’n strykyster gebrand is. Die voorval het die nag van 27 Mei by die Advent Comprehensive High School in Maluti gebeur. Die twee seuns se families soek nou dringend antwoorde oor wat daai nag gebeur het. African News Agency berig die families sê die twee seuns is aangerand nadat ’n groep van nege hulle daarvan beskuldig het dat hulle ’n tablet gesteel het. Gearresteer Die families beweer hulle seuns is eers aangerand en toe met ’n warm strykyster op hulle rûe en arms gebrand. Hulle beweer ook die onderwysowerhede probeer die voorval toesmeer. Kapt. Khaya Tonjeni, ’n polisiewoordvoerder, bevestig egter dat ses verdagtes tussen die ouderdom van 20 en 35 reeds gearresteer is in verband met die voorval. Die oorblywende drie verdagtes is nog op vrye voet. Die onderwysdepartement het laat weet hy ondersoek ook die voorval.