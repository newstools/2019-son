“MY PASSIE is om ons stories te vertel, want daar is soveel diepte en inspirasie.” Só vertel die akteur Nahum Hughes, wat binnekort in Arendsvlei te sien gaan wees. Nahum, ’n boorling van Thornton, gaan in flashbacks die rol van die jong Emile vertolk. Hy mag nie veel oor die rol verklap nie – net dat dit opwindend gaan wees. “As jy ’n jong, opkomende akteur is, is dit nie maklik om naam in dié bedryf te maak nie, maar as jy in jouself glo, sal jy bo uitkom,” vertel Nahum. Die akteur Enrico Hartzenberg is vir Hughes ’n groot inspirasie wat hom altyd aanmoedig om sy bes te doen. Hughes glo dis belangrik dat ons stories moet vertel, maar hy voeg by die koste daaraan verbonde is maar altyd ’n probleem. Nahum studeer aan die Universiteit van Kaapstad vir ’n BA-graad in drama. Hy glo alles gebeur op die regte tyd. Nahum is eintlik Engelssprekend, maar hy begeer dit al lank om in Afrikaans te speel. Nou het hy sy kans gekry en hy kan nie wag vir sy buiging in Arendsvlei nie.