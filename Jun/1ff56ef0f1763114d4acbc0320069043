DIE opposisiepartye in die Nelson Mandelabaai-metro stem glad nie saam met die voorgestelde bedryfskapitaal-begroting nie. Die DA, Cope en ACDP het gister in die raadsaal versuim om hulle hande ten gunste van die begroting op te steek. Daar was nie ’n kworum, oftewel 61 stemme, nie en daarom kon dit nie goedgekeur word nie. Die ANC, EFF, UDM, AIC en UF steun die begroting. Die PA was in daai sta­dium nie teenwoordig nie. Athol Trollip (DA-raadslid) het gevra: “Is dit nie ironies dat daar gesê word die begroting is 91% pro-poor nie, maar die verantwoordelikheid vir die betaling van daardie begroting lê by belastingbetalers?” Lance Grootboom (ACDP) het gesê: “Die ACDP kan nie stem vir ’n item waar ons tariewe so hoog is nie. Die tariewe gaan ’n groot impak op besighede hê. “Ons kan nie ’n begroting ondersteun waar die inwoners van Nelson Mandelabaai gepenaliseer word omdat die koalisieregering nie hulle werk behoorlik doen nie.” Siyasanga Sijadu (Cope) het aan Son gesê sy sal steeds teen die begroting stem, al het sy en haar familie doodsdreigemente ontvang. Marlon Daniels (PA) het gister ook in sy uitlatings in die raadsaal gesê hy stem nie saam met die begroting nie. Trollip het gesê alles hang nou van Daniels af, aangesien hy na bewering ’n pos as ’n burgemeesterskomiteelid in die koalisieregering aangebied is. “Teen Vrydag (môre) sal Marlon Daniels die posisie aanvaar of nie. As hy dit aanvaar, sal die begroting goedgekeur word. As hy dit nie aanvaar nie, sal dit nie goedgekeur word nie.” Die DA gaan poog om op ’n spesiale raadsvergadering mosies van wantroue in die burgemeester, Mongameli Bobani (UDM), en die speaker, Buyelwa Mafaya (ANC), ter tafel te lê.