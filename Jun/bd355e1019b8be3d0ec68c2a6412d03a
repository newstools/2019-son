DIE Westelike Provinsie se breier, Jerome Paarwater, dink sy span het sy “verloorwedstryd” uit die pad gekry. Die WP het toe nie Sondag in die Wolfson-stadion teen Vrystaat vasgeval nie. Hy het met 37-33 gewen. Paarwater sê daar was ’n stadium dat dit vir hom gelyk het of hulle die wedstryd gaan verloor. “Ons het basies in die laaste 15 minute reggekom, maar dit is net omdat Vrystaat op daai oomblik niks meer in die tenk gehad het nie. “Vrystaat het baie beserings gehad. “Ons het net sterker geword soos die wedstryd verloop het.” Hy het gebieg hy het gedink dít is neusie verby met sy span se kans. “Soms verloop dinge nie altyd vlot nie. Ek dink dis ’n wedstryd wat ons moes verloor het, maar ons het bly veg en dit uit die vuur getrek. “Ons moet nou net tot die einde so aanhou veg.” Volgens Paarwater is Vrystaat se vyf drieë die meeste wat enige span nog in dié kompetisie aange­teken het. “Ons was beslis nie op ons beste nie. Ons verdediging was nie so goed nie. “ ’n Mens kon dit sien aan die manier waarop Vrystaat ons laat boet het.” Onoorwonne Tog dink Paarwater daar was niks fout met hulle vaste fasette nie. “Ek kan nie kla nie, want ons lynstane en skrums was goed. Ons het oorheers. “Ek dink dis deel van wat ons in die wedstryd gehou het. “As ons dit só hou, sal ons die kompetisie goed afsluit.” Die uitslag beteken die WP bly ná ses wedstryde onoorwonne en is dus op koers na die halfeindstryd.