DIE gemeenskap van Macassar kry ’n splinternuwe dagsorgsentrum. Die sentrum word deur die maatskappy Rheinmetall Denel Munition gebou. Verlede Vrydag was Norbert Schulze, Rheinmetall Denel Munition (RDM) se CEO, by die perseel waar die sentrum gebou gaan word. Hy is vergesel deur die Duitse konsul, Roland Seidler; die adjunk-minister van openbare ondernemings, Phumulo Masualle; en die uitvoerende hoof van Denel, Danie du Toit. Boukontrakteurs het die perseel einde Mei begin skoonmaak. Schulze het gesê die einste kinders wat sal baat vind by die sentrum, het die geleentheid bygewoon. Die sentrum sal net oorkant RDM se perseel in Somerset-Wes gevestig wees. “Ons wil voorsiening maak vir die kinders van Macassar, asook die personeel se kinders,” het Schulze gesê. Die ontwikkeling is R10 miljoen werd. Die dagsorgsentrum sal vir 150 kinders kan sorg, van babas tot gr. R-leerders. Daar sal twee kleuterskool-areas en ses individuele klaskamers en ’n speelgrond wees. Die sentrum sal 1 000 vierkante meter beslaan. Die sentrum sal ook ’n kombuis en siekeboeg hê. Daar sal 24 permanente werkgeleenthede geskep word by die sentrum. Die dagsorgsentrum sal as ’n openbare weldaadsorganisasie en vroeë opvoedkundige ontwikkelingsentrum geregistreer word. Dit sal nie deur RDM bestuur word nie, maar deur ’n onafhanklike prinsipaal. Die prinsipaal sal bygestaan word deur ’n beheerraad wat uit die ouers gekies word. “Dit is goeie nuus vir die Macassar-gemeenskap en ons personeel, wat gedurende die dag ’n veilige plek vir hulle kinders sal hê. “Terselfdertyd het dit die RDM-groep toegelaat om ’n kleinsakeonderneming te stig en om ’n veilige leeromgewing vir die gemeenskap se kinders te bied,” het Schulze gesê. Masualle het gesê: “Ons moet ons kinders vroeër voorberei en dié vennootskap kan dit laat gebeur.” Masualle het bygevoeg dat hulle daarna uitsien om terug te keer wanneer die projek afgehandel is.