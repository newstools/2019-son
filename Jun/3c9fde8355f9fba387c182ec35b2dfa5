VIER mans en ’n vrou het gister vlugtig in die Baaise hooggeregshof verskyn in verband met ’n gewapende rooftog. Die rooftog in Mei 2018 by die Sasol-vulstasie langs Kaapweg in Framesby het eventually tot iemand se skietdood gelei. Die vyf is So­nwabo Gcuwa (36), Lusa­nda Ludziya (34), Nontuthuzelo Majola (34), Si­mthembile Qhongoshani (33) en Sibongile Nozinxezu (33). Luidens die klagstaat het Gcuwa in April verlede jaar telefonies met Majola kontak gemaak. Majola was ’n driver vir Fidelity Security in die Baai. Op 26 April het Majola en die ander vier by die Sasol-vulstasie uitgesteek. Die plan was om dit te beroof. Maar eers wou hulle die toneel van nader bekyk. Majola moes luidens die klagstaat sê waar die voertuig met die kontant op die dag van die beoogde rooftog sou parkeer. Op 2 Mei is ’n wit Toyota Quantum gebruik om die vyf na en vanaf die toneel van die rooftog te vervoer. Dié getaway-bussie behoort aan Nozinxezu. Majola was die driver van Fidelity Security se gepantserde voertuig. Kort voor die rooftog was daar telefoniese kontak tussen haar en van die ander beskuldigdes. Omstreeks 11:05 het sy in die parkeerterrein van die Sasol-vulstasie opgetrek. Sy het in die voertuig bly sit terwyl Sandile Saba, haar crewman, die winkel ingestap het om die kontant te collect. Albei was met vuur­wapens gewapen. Kort nadat Saba die geld in die canisters ontvang het en op pad was om by die winkel uit te stap, het ’n man ’n vuurwapen op hom gerig. Hy het aangedring op die kontant. Ludziya het luidens die klagstaat toe op die toneel verskyn. Hy het ’n vuur­wapen op die mense in die winkel gerig en hulle beveel om plat op die vloer te lê. Gcuwa het toe ook by die winkel ingestap met die vuurwapen wat hy by Saba afgeneem het. Die mans het die shop toe inderhaas verlaat. Hulle het in die wit Quantum-bussie gevlug. Die rooftog is toe aangemeld. Inligting daaroor is op die polisie­radio gesirkuleer. Ene AO Dirk het die bussie opgemerk en agtervolg. Die bussie het skielik stilgehou by die kruising van Bell- en Grysbokweg. Gcuwa het eerste uit die voertuig geklim. Toe Dirk hom beveel om stil te staan, het hy omgedraai, sy vuurwapen op Dirk gerig en terug in die Quantum gespring. ’n Wilde jaagtog het toe gevolg. Die insittendes van die Quantum het vanuit albei kante van die bussie op Dirk geskiet. Kort hierna het ’n sers. Hickman en konst. Hefke die jaagtog gejoin. Die insittendes van die Quantum het toe op albei polisievoertuie geskiet. In ’n stadium het die cops ook op die Quantum geskiet. Gcuwa het in Chase-rylaan weer uit die voertuig gespring en ’n skoot op Dirk afgevuur. Dirk het toe ook in Gcuwa se rigting geskiet. Gcuwa het die vuurwapen laat val en ’n sloot vol water gespring. Hy is net daar in hegtenis geneem. Nog ’n verdagte, nou geïdentifiseer as Malibongwe Boletyeni, het intussen uit die Quantum geklim. Hy was steeds besig om op die polisie te skiet. Die cops het teruggeskiet en Boletyeni noodlottig gewond. Later is ’n 9 mm-pistool is in sy besit gevind. Hefke het ’n skietwond aan die been opgedoen. Ene Patrick Kankam, die driver van ’n vullislorrie, het ’n ernstige skietwond opgedoen toe hy in die koeëlreën beland het. Die lorrie was in daardie stadium by die Ditchling­straat-kruising geparkeer. Die ander insittendes van die Quantum het in die bussie gevlug. Hulle het weggekom met die geld wat geroof is en die res van die vuurwapens wat gebruik is. Luidens die klagstaat is dié beskuldigdes oor ’n tydperk aangekeer. Die saak is uitgestel tot 30 Julie. Adv. Zelda Swanepoel kla aan.