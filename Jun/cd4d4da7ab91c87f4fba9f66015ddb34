VOORDAT die Westelike Provinsie-rugbyunie uiteindelik tot die besluit kom om van Nuweland te verhuis, word daar gesmag na die aanbieding van een laaste toets. Vandag is dit amper een jaar sedert die Springbokke straks vir ’n laaste keer in dié ikoniese stadion gespeel het. Engeland het die Bokke op 23 Junie laas jaar met 25-10 geklop. Thelo Wakefield, voorma­lige WP-president, het in die aanloop tot die stryd aangekondig dat dit die laaste keer sal wees dat die Springbokke op Nuweland speel. Daar word egter nou deur die WP se nuwe bestuur hard agter die skerms gewerk en onderhandel om die Bokke nog een laaste keer Nuweland toe te lok. Dit is egter nog nie bekend watter van Europa se groot rugbyspelende lande na Suid-Afrika gaan toer nie. Die WPRU sal dalk ook wil aansoek doen om ’n Rugby Championship-wedstryd aan te bied, maar dit sal heel waarskynlik nie een teen Nieu-Seeland wees nie. Volgens ’n ingeligte het die WPRU, wie se geldsake beroerd is, die wins uit die aanbied van ’n toets broodnodig. Die aanbieding van ’n Springbok game sal sorg vir ’n invloei van kontant van sowat R15 miljoen. Son het ook verneem dat die planne om van Nuweland na die Kaapstad-stadion te verhuis, nog nie volgende jaar sal gebeur nie. Dit beteken dat die Stormers en WP nog hulle tuisstryde in Superrugby en die Curriebeker daar sal speel. Daar is egter glo nog baie water wat uit die see moet vloei voordat die WPRU sy kop op ’n blok sit en sy tradisionele tuiste verlaat. Die tyd raak egter min met Remgro, wat R44 miljoen aan die WPRU geleen het, wat ongeduldig raak oor die terugbetaling van sy lening.