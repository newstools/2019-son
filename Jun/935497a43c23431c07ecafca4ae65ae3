VROLIKE kleure sal nou hulle lewens ophelder. Verlede week het ’n groep kinders die huise van ’n paar inwoners van Kuyga in die Baai geverf. Melanie Plaatjies (18), wat alles gereël het, sê die idee is om die mense te help wat geen inkomste het nie of net ’n karige bietjie geld kry. Baie van die inwoners kan nie bekostig om hulle huise te onderhou nie. Daarom het sy jeugdiges saamgeroep en hulle het vier huise geverf. Plaatjies werk al ’n rukkie saam met die Kabegapark-polisie. Die polisie en het die verf verskaf. “Meeste van die inwoners hier kry nie ’n inkomste nie en van hulle lewe net van grant-geld. “Die een tannie het in trane uitgebars. “’n Ander tannie se seun worry nie oor haar nie en ’n mens kon sien sy is emosioneel. “Daar is ook ’n vrou wat net R200 ’n week kry by die werk. Hulle sou dit nooit self kon doen nie,” vertel Plaatjies. Plaatjies se passie is om met die jeug te werk. Sy het as 16-jarige swanger geraak en moes die skool verlaat. Haar droom om ’n maatskaplike werker te word, kon toe nie bewaarheid word nie. Vandag praat Plaatjies gereeld met die jeug oor tiener­swangerskap. Sy meen “boyfriends and books don’t go together”. Sy het besef al is sy ’n enkelma kan sy nie net by die huis sit en vergaan nie. Plaatjies praat ook met die jeug oor die gevare van dwelms, help hulle met hulle skoolwerk en leer hulle meer van die Bybel. Die polisie het onlangs ’n sertifikaat van eer aan Plaatjies oorhandig vir haar gemeenskapswerk. “Ek moedig die jeug, veral van die Northern Areas, aan om nie hulle moeilike omstandighede te blameer nie. Waar daar ’n wil is, is daar ’n weg.” Enigiemand wat Plaatjies wil help met haar uitreik-werk, al is dit met klere, kos of skoolboeke, word gevra om 061 595 9311 te skakel.