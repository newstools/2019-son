RELEGASIE staar Hopefield in die gesig as hy nie gou sy sokkies optrek in die tweede helfte van Boland-klubrugby se Groot Uitdaagreeks nie. Ná die eerste ronde het Hopefield nog net een oorwinning geproe. Laas naweek was hy weer diep ongelukkig om met 26-27 teen Velddrif te gaan staan en verloor. Gelukkig is daar dié naweek­ kans vir die Hopefielders om hulle wonde te lek. Hulle geniet ’n loslootjie voordat hulle hulle moet regmaak vir ’n besoek van die onoorwonne Saldanha. Die einste Saldanha is Sondag in die Saldanha-stadion in aksie teen Mamre. Dié stadion speel ook gasheer vir die SuperSport Rugby Challenge-eindstryd tussen die Pumas en Griekwas. Intussen kan daar groot aksie in Genadendal verwag word wanneer die Grabouw-rugbyklub terug op die wenpad probeer kom ná sy derby-nederlaag teen Safcol. In die Wit-Sentraal-streek speel Saron gasheer vir Roses United, wat hy amper in die eerste ronde van die seisoen geklop het.