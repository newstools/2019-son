Liewe Antie Mona EK IS 54 en my man is 43 jaar oud. Ons is amper ’n jaar getroud. Hy kom uit ’n vorige huwelik met twee kinders. Hulle is onderskeidelik 10 en 5 jaar oud. Toe hierdie kinders die eerste keer by ons kom kuier het, moes ek by die jongste een hoor dat ek nie haar ma is nie. En dit is net daar waar die probleme in ons huwelik begin het. Elke keer as hierdie kinders kom kuier, is daar ’n stryery tussen my en my man, want die kleintjie soek aandag by haar pa wat sy nie by haar ma kry nie. Die ma het gesê haar boyfriend gaan ook sulke dinge deur met hierdie kinders. My man sal altyd die kleintjie se part vat, al is sy hoe verkeerd. As sy speel en sy huil, dan wil hy die ander kinders bestorm. Wat staan my te doen? Ek is moeg daarvan dat hy sy kinders se part vat. – Moedelose Vrou, WhatsApp Een ding wat jy baie mooi in ag moet neem, is die trauma en ontwrigting wat in hierdie kinders se lewe veroorsaak is toe hulle ma en pa se paadjies geskei het. Dit is nie iets waarmee hulle oornag peace sal maak nie. Hulle is ongelukkig en ontevrede oor hulle mommy en daddy nie meer saam is nie en dat albei nou ander partners het. Hierdie sogenaamde stoutigheid is byvoorbeeld die kleintjie se manier van rebelleer teen die way hoe hulle wêreld op sy kop gekeer is. Kan jy hulle blameer? Expect jy regtig dat jou man sy eie kinders moet afstaan om jou insecurities te vertroetel? Jy is die grootmens in hierdie drama. Nêrens noem jy byvoorbeeld wat jy van jou kant af gedoen het om ’n brug tussen jou en die kinders te bou nie. Jy is nie hulle ma nie en hoef nie sleg te voel hieroor nie. Maar as grootmens kan jy die een wees wat ten minste begin bou aan ’n verstandhouding tussen jou en die kinders waar julle mekaar met mutual respek behandel. Dinge gaan net erger raak soos wat hierdie kinders ouer raak as jy nie nóú aandag aan die probleem gee nie. Dit gaan nie overnight gebeur nie, maar jy sal sien dit gaan dinge mettertyd makliker maak in jou huwelik ook.