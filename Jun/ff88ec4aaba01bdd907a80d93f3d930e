CIARA gaan nie toelaat dat haar fans aan haar voorskryf wat om te doen nie, maak nie saak hoe lief hulle haar het nie. Die sangeres is een van die talle celebs wat verskyn in Taylor Swift se musiekvideo vir haar nuwe single, “You Need to Calm Down”. Maar Cici se fans was nie te hêppie toe hulle sien sy officiate by die huweliksplegtigheid van twee mans nie. In die video is sy die “predikant” wat die huwelik van die Modern Family-ster Jesse Tyler Ferguson en sy real-life hubby, Justin Mikita, bevestig. Cici het ’n clip van die video op haar sosiale media gelaai en trolls het omtrent te kere gegaan. Een het geskryf: “Ciara, jy is nie veronderstel om dit te doen nie. Ons respekteer jou te veel. “Om by ’n gay wedding te wees, is een ding, maar om hulle twee in die huwelik te bevestig, is ’n selfs groter sonde! Ons is lief vir jou, maar hierdie is verkeerd.” Cici het die troll sommer gou op haar plek gesit. “Eerstens, Christene oordeel nie. Tweedens #YouNeedToCalmDown.”