“BABY, ek het my bes probeer. Ek het probeer om hom te red.” Dit was die woorde wat Ameerudien Peters na bewering aan Abigail Ruiters gesê het toe haar babaseuntjie, Jeremiah, dood verklaar is. Peters en Ruiters staan tereg op die moord op die 17 maande oue Jeremiah. Polisie Hy is op 12 Junie 2017 in die Factreton-kliniek dood verklaar nadat Peters met hom daar opgedaag het. Peters en Ruiters staan ook tereg vir die mishandeling van Jeremiah se twee ouer sussies, Kiana (11) en Zara (6). Die staat het gister die twee beskuldigdes se verklarings aan die polisie by die hof ingehandig. Volgens Ruiters se verklaring was sy by die werk toe sy die nuus gekry dat Jeremiah siek by die kliniek is. Die driver van die winkel waar sy gewerk het, het haar na die kliniek geneem. Sy verklaar dat toe sy by die kliniek gekom het, was daar baie mense en paramedici. Sy is verwys na die kamer waar Jeremiah was. Ruiters sê sy het Peters gesien en hy het vir haar gesê hy het sy bes probeer om die kind te red. Sy het ná die gesprek met Peters by die kamer ingegaan en die kind opgetel en met hom gepraat, maar hy het nie gereageer nie. Ruiters is toe ingelig dat haar kind afgesterf het. Die verklaring lui verder dat sy nie vir haar kind se dood verantwoordelik is nie en dat sy by die werk was toe hy dood is. Luidens Peters se verklaring aan die polisie was hy besig om die slaapkamer skoon te maak toe hy omdraai na waar Jeremiah aan die slaap was. Hy het hom vinnig en hard hoor asemhaal. Peters verklaar die kind het toe sy hande op sy gesig geplaas. Hy het die kind opgetel en vinnig met hom na die kliniek gehardloop om hulp te kry. Peters verklaar terwyl hy oor ’n pavement gehardloop het, het sy voet geslip en hy het bo-op Jeremiah beland. Hy het opgestaan en verder gehardloop. By sy aankoms by die kliniek is hy reguit na die nurses se kantoor. Ingelig Volgens Peters het hy aan ’n nurse gesê die kind haal nie asem nie. Die nurse het die kind op die bed neergesit en ’n ander nurse geroep. Dié nurse het CPR toegepas, maar daar was geen teken van lewe nie en die paramedici het hom ingelig die kind het afgesterf. Die saak is tot 10 Junie uitgestel.