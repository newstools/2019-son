DALE Steyn, die Proteas se snelbouler,  gaan sy span se hele Wêreldbekerveldtog misloop nadat hy 'n tweede besering aan sy skouer opgedoen het. Mohammed Moosajee, die Proteas se spandokter, sê Steyn het sy skouer vir ‘n tweede keer beseer sedert hy in Engeland aangekom het. Die span is toegelaat om ‘n plaasvervanger in te bring omdat die besering anders is as die een waarmee hy na die toernooi vertrek het. Moosajee sê die plan was nogaltyd om hom gereed te kry vir die tweede of derde wedstryd, maar dat hy ongemak begin ervaar het toe hy in Engeland aan sy boulwerk begin skaaf het. Beuran Hendricks gaan Steyn in die span vervang. Hy sal na verwagting Maandag in Engeland aankom. – Sport24