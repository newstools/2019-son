VIER Suid-Afrikaanse beamptes gaan die land by die prestigeryke Wimbledon verteenwoordig wanneer dié Grand Slam-toernooi volgende week begin. Derrick October en Glen Campbell van die Kaap en Tebogo Maleke van Gauteng sal diens doen terwyl die jarelange tennis-administrateur Ian Smith ook sal deel uitmaak van die toernooi. Dit is October se eerste toernooi, Maleke se tweede en Campbell se derde. Tennis Suid-Afrika sê in ‘n verklaring hulle is bevoorreg om ‘n groep beamptes te hê wat gevra is om deel te wees van ‘n toernooi so groot soos Wimbledon. Drie Suid-Afrikaanse spelers, Kevin Anderson, Raven Klaasen en die opkomende ster Lloyd Harris, gaan ook na verwagting aan die toernooi deelneem.