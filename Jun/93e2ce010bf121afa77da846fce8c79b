“EK VERTROU nie die cops nie. Ek wil nie nog in detail gaan nie. Ek vertrou hulle net nie.” Só het ’n staatsgetuie Vrydag in die moordverhoor van Elgershin Goliath (27), Nealon Redhouse (21), Deon Harmse (25) en Shelton Malgas (26) gesê. Hulle staan tereg vir die moord van Donovan “Staal” Berry op 3 Mei 2016 in Barberry-weg. Die getuie het gesê toe die Volkswagen Golf die oggend van die voorval voor die winkel stilhou, het Goliath die groep mans gejoin wat langs die winkel gestaan het. Die getuie het vroeër getuig Goliath het kort voor die skietvoorval op en af in die straat gestap en sy aandag was op die brug gefokus. Die getuie het gesê hy kon nie die driver van die Golf sien nie, want die kar se vensters was getint. Volgens hom was daar twee mense in die kar, want toe die een uitklim, het die ander een weggery, maar dit is moontlik dat daar nog ’n insittende agter in die kar was. Volgens die getuie het sy vrou gekla van ’n hoofpyn voordat hulle die oggend van die voorval opgestaan het. Sy het gesê sy’t Grandpas nodig. Toe Malgas se lawyer, Peet Schoonraad, by die getuie wou weet hoekom hy nie in sy polisieverklaring melding gemaak het van Grandpas nie, het hy geantwoord vir hom het dit gegaan oor wat gebeur het en nie oor die items nie. Volgens die getuie kry sy vrou migraines. Die getuie het bygevoeg buiten die migraines is sy vrou se gesondheid goed. “Sy het nie ’n probleem gehad met die aneurisme nie.” Hierop het Schoonraad gesê dis sy vrou se weergawe dat sy wel in 2012 ’n probleem met ’n aneurisme gehad het. Die getuie het geantwoord: “Ek stem saam. Die aneurisme het haar nie elke dag gepla nie. Ek dink sy het mediese behandeling vir die aneurisme gekry. “Ek weet daar is ’n aneurisme by haar gediagnoseer.” Die getuie het ontken dat sy vrou by tye deurmekaar geraak het wanneer sy met kliënte in die winkel werk. Met betrekking tot 3 Mei 2016 – die dag toe Staal doodgeskiet is – het die getuie gesê die polisie het nie by sy huis kom navraag doen nie. Dis tóé dat hy bygevoeg het hy vertrou nie die cops nie. Volgens die getuie het ag of nege maande verbygegaan voordat hy ’n polisieverklaring gemaak het met betrekking tot Staal se skietdood. Voordat hy dié verklaring afgelê het, het hy aan geen cop gesê hy het die skietvoorval gesien nie. Volgens die getuie het hy eers gewag totdat die saak van sy dogter se skietdood afgehandel was voordat hy ’n verklaring gemaak het. Hierop het Schoonraad gesê sy dogter se moordsaak is verlede jaar in Julie afgehandel en sy verklaring is dus wel gemaak voordat sy dogter se saak klaar was. Die getuie het toe geantwoord: “Ek is deurmekaar.” Kort hierna het hy gesê sy verklaring is afgelê lank voordat sy dogter se saak afgehandel was. Volgens hom het hy eers niks aan die cops gesê oor Staal se dood nie omdat hy nie sy lewe in gevaar wou stel nie. Schoonraad wou by die getuie weet hoekom hy nie in ’n latere stadium – toe hy al in die polisie se witness protection-program opgeneem is – vir die polisie gesê het nie. Volgens Schoonraad was die getuie toe mos al veilig. Hierop het die getuie geantwoord: “Ek kan jou nie antwoord nie. Ek het familie wat agterbly en wou nie hulle lewe in gevaar stel nie.” Adv. Mark Driman kla aan.