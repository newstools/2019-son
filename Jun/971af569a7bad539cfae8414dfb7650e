DIE mayor van die Nelson Mandelabaai-metro (NMBM), Mongameli Bobani, is “niks meer as ’n joke nie”. So het lede van die ANC-jeugliga (ANCYL) in die streek laas week op ’n ver­gadering gesê. Bobani se performance – of eintlik gebrek daaraan – was een van die sleutelpunte wat bespreek is. Die vergadering is belê deur die uitvoerende streekkomitee van die ANC in die Nelson Mandelabaai-streek. Verstaan ANCYL sê in ’n verklaring: “In die vergadering is kommer weereens geopper oor die stand van Nelson Mandelabaai se munisipale raad. “(Ons) verstaan dat dit nie ’n ANC-beheerde munisi­paliteit is nie, maar ’n koa­lisieregering met ’n lid van die UDM as burgemeester. “Ons is dit eens dat die burgemeester absoluut nutteloos is en dat ons die realiteite waarmee die in­woners van die Metro worstel, heeltemal ge­ïgnoreer het. “Ons burge­meester is niks meer as ’n joke nie en hy het geen politieke, teoretiese, filo­sofiese of ideo­logiese insig om sy take te verrig nie.” ANCYL sê hy is baie on­tevrede met die munisipale raad se werk. Hy sê sy lede stem saam dat die huidige koalisie­regering niks minder is as die “onderdrukkende DA-koalisie” wat vroeër aan die bewind was nie. ANCYL meen dis nou ’n bewind van absolute arrogansie waarin die lot van net ’n paar individue bevorder word. Dít, sê hy, het gelei tot georganiseerde moorde. ANCYL sê hy voel sterk daaroor dat die munisipaliteit op die oomblik nie dien vir die verbetering van die NMBM nie. Hy sê die fokus is eerder op die verryking van indiwidue deur bendeverwante onderhandelings. Die fokus, meen ANCYL, is nie op die bevordering van die gewone inwoners van die NMBM nie. Hy vra dus dat die ANC-regering se provinsiale uit­voerende beamptes die munisipaliteit onmiddellik onder administrasie plaas en dat hy die stadsbestuurder, Peter Neilson, moet verwyder. ANCYL eis: “Ons vra dat die ANC die lys lede wat volgens proporsionele verteenwoordiging in die Nelson Mandelabaai se munisipale raad ontplooi is, hersien omdat daar duidelik ’n kapasiteitskwessie is.” Hy wil met die party se streektaakspan en provinsiale uitvoerende komitee saamwerk om dié lys te hersien sodat beter diens­lewering verseker kan word. Daarmee, sê ANCYL, sal die vertroue van die inwoners van die NMBM herwin word vir die plaaslike­regerings­verkiesings in 2021.