DIE nuwe uitvoerende raad vir die Oos-Kaap het van die minste ervaring nog en sal sukkel om die provinsie reg te ruk. Só meen Nqaba Bhanga, DA-leier in die Oos-Kaap. Hy sê hoewel sy party, wat die amptelike opposisie in die wetgewer is, die nuwe LUR’e gelukwens met hulle aanstellings en hulle net voorspoed toewens, weet hulle ook watter uitdagings daar vir hierdie nuwe provinsiale kabinet voorlê. Volgens Bhanga is ’n paar van die sleutelareas wat kommer wek, die ineenstorting van plaas­like regeringstrukture en die groeiende werkloosheid. Hy sê daar is verskeie munisipaliteite regoor die provinsie waar dringende ingryping nodig is. Die Oos-Kaap het op 37,4% die hoogste werkloosheidsyfer in die land. “Dié nuwe kabinetslede het ’n moeilike taak voor hulle as hulle die Oos-Kaap terug op die regte paadjie wil sit waar werk geskep en gehalte-diens gelewer kan word.” Bhanga sê sy span is bereid om met die nuwe uitvoerende raad saam te werk om die belange van die inwoners van die Oos-Kaap eerste te stel en hoop dat hulle bereid sal wees om belangrike kwessies te bespreek. “Ons sal ook voortgaan om die nuwe leierskap verantwoordelik te hou.” Bhanga meen die Oos-Kaap het dringend sterk leierskap nodig. “Daar moet ’n nuwe stelsel ingestel word waardeur diegene wat aanjaag, verantwoordelik gehou word en waar daar ’n eerlike commitment is om die mense van die provinsie te dien.” Intussen het die DA ook dié week sy span skadu-LUR’e aangewys wat in die wetgewer gaan dien: