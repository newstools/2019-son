PRETORIA was jare lank bekend as die slotfabriek van Suid-Afrika. Daarom is dit nou ironies dat die Blou Bulle skielik ’n krisis in dié posisie beleef. Drie slotte van wêreldgehalte, Lood de Jager, RG Snyman en Jason Jenkins, vat die pad buiteland toe. Ook die belowende jong Eli Snyman trek. Hy word ’n lid van Treviso in Italië. Dit laat die Bulle met net Jannes Kirsten, wat eintlik ’n flank is. Hy het net op slot waargeneem in geval van ’n besering. Die nuwe president van die Blou Bulle, Willem Strauss, en sy planmakers sal nou moet spring om slotte Pretoria toe te lok. Ruan Nortjé was Snyman se slotmaat in die SuperSport Challenge. Dit sal egter nog lank wees voordat hy De Jager-hulle se skoene vol staan. ’n Goeie opsie sal wees om Ruben van Heerden terug te lok Pretoria toe. Hy het die afgelope twee seisoene vir die Sharks gespeel omdat hy nie die Bul-groep gehaal het nie. Van Heerden het egter ’n vuurvreter geword wat ewe goed dryf en tekkel. Sy dienste is nou broodnodig.