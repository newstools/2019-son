MOORREESBURG. – Werkers dreig om al Swartland Investments (SI) se fabrieke tot stilstand te bring as daar nie gehoor gegee word aan hulle eise nie. Werkers het gister weer voor die hekke van die hooftak gestaak nadat hulle dit Vrydag gesluit het. SI is ’n internasionale maatskappy wat deure en vensters vervaardig. Dit het fabrieke oor Suid-Afrika heen. “Omdat Moorreesburg se tak gesluit is, ontvang die ander fabrieke geen voorraad nie. “Dit laat die werkgewers miljoene rande verloor,” het ’n senior werker wat anoniem wil bly, aan Son gesê. Nie-stakende werkers was wel gister terug by die werk. Sowat 250 lede van die Sho­sholoza Workers Union of South Africa (Showusa) het gister met hulle staking begin. Dis weens reën afgelas. “Ons gaan die maatskappy miljoene rande laat verloor as hulle nie aan ons eise voldoen nie,” het verskeie omgekrapte werkers gesê. Volgens hulle soek hulle onder meer hulle agterstallige oortydbetaling, equal pay (soveel soos die Atlantis-tak), erkenning van Showusa en shop stewards. Hendrik van Niekerk, ’n bestuurder by die fabriek, het verlede week ’n memo met eise in ontvangs geneem. Van Niekerk het Vrydagoggend onder streng polisieteenwoordigheid weer met die bestuur van Showusa vergader. Dispuut Die bestuur weier om met werkers te onderhandel, beweer Phakamani Soldaka, die plaaslike voorsitter van die SAKP. Van Niekerk het aan die afgevaardigdes gesê as daar enige dispuut is, is die maatskappy net bereid om deur die CCMA daaroor te onderhandel. Son het Vrydag telefonies met Hans Hanekom, CEO van SI, gesels. Hy het gesê: “As hulle dieselfde as Atlantis se werkers wil verdien, moet hulle Atlantis toe trek. “Ons betaal wat die Bolandse en Kaapse Bounywerheidsraad aan ons voorskryf. “Waarom moet ek Moorreesburg toe kom om met hulle te vergader? Hulle het karre en bakkies. As hulle my wil sien, moet hulle Atlantis toe kom. “As hulle sodanig wil onderhandel, moet hulle dit deur die wet doen. Ons skuld niemand geld nie.”