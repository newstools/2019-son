DIE eerste Cape Town Super 7’s-sokkertoernooi vir laerskole word Maandag by die Blackpool-sportsentrum in Soutrivier, Kaapstad, gehou. Iqbal Kasker, hooforganiseerder van die toernooi, sê die aanbieding daarvan kan as ’n uitvloeisel van die sukses van die Salt River Blackpool-sokkerklub se 7’s-toernooi beskou word. “Die toernooi het van 48 spanne tot 192 gegroei,” het Kasker verduidelik. “Ons het talle navrae van skole gekry en besluit om die toernooi aan te bied. “Die belangstelling is oorweldigend en 18 spanne in twee ouderdomsgroepe sal in die eerste toernooi deelneem,” het hy gesê. Die spanne wat in die eerste toernooi deelneem, is: Ieglaasi Nieyah, Mountain Road, Hazendal, Blossom Street, Wesley Practising School, Observatory Junior, Prest­wich, Marvin Park, Sentinal, Cypress en Pinelands Blue School. Volgens Kasker beoog sy klub om die toernooi ’n jaarlikse instelling te maak omdat daar ’n groot behoefte vir sulke events onder laerskole bestaan.