DIE Oudtshoorn Christelike Jeugforum (OCJF) het weer ’n baie geslaagde winter-skoolvakansieprogram aangebied. Dis van Maandag 17 Junie tot Vrydag 21 Junie gehou. Volgens Phillip Seroux, projekbestuurder van die forum, is gefokus op die gebied in en om Rose Court (sektor 2 van die SAPD) in Bridgton. Dwelms en misdaad vier hoogty daar en die polisie het hulle hande vol. AO Leila Claassen van die SAPD het op die eerste dag die kinders met ’n insiggewende praatjie bewus gemaak van die werk wat die polisie doen. Sy het ook genoem hoe die gemeenskap met die bekamping van misdaad kan help. Op Dinsdag 18 Junie was dit die beurt van die kulkunstenaar Jannie de Bruyn, wat met sy buikspraak, met Tommy Thomson, die kinders behoorlik vermaak het. Woensdag 19 Junie was ’n sportdag met lekker speletjies en baie pret. Wayne Pietersen van die departement van maatskaplike dienste het die kinders op Donderdag 20 Junie oor selfbeeld toegespreek. Die week se program is op Vrydag 21 Junie afgesluit met ’n baie opwindende talentkompetisie. Volgens Seroux is altesaam byna 2 000 kinders by die week se aktiwiteite betrek. Hy het sy dank teenoor alle rolspelers uitgespreek. Spesiale dank is aan Klein Karoo Internasionaal gegee wat die week lange program geborg het.