DIE Sharks kan hulleself dalk as ’n goeie toerspan beskou, maar ’n witwarm Jaguares-span wag Saterdagaand in Buenos Aires op hulle. Die Jaguares beleef hulle beste seisoen nóg in Superrugby en kan nie meer in die Suid-Afrikaanse afdeling verbygesteek word nie. Die Jaguares spog ook met nege oorwinnings in 14 wedstryde. Net die Crusaders en die Hurricanes – albei met tien – het meer wedstryde gewen. Die Shark­ies is net té wisselvallig om te dink dat hulle bloot in Buenos Aires kan opdaag en wen. Die Argentyne speel tans met tonne selfvertroue. Dus wag ’n yslike taak op die Sharks se afrigtingspan. Die Sharks het geen tekort aan vaart en spelbrekers nie, maar sal dan uit die staanspoor die tuisspan onder druk moet plaas. Baie gaan weer van die spel van Curwin Bosch op losskakel afhang. Hy is skitterend op dreef vandat hy speelkans op losskakel gekry het en dis duidelik dat hy hom tans in dié posisie geniet. Die Sharks sal ook hulle foute tot die minimum moet beperk en elke moontlike punt vat wat na hulle kant toe kom omdat dié Jaguares-span nie maklik nek omgedraai sal word nie.