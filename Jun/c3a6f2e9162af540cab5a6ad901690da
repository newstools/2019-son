BENDEGEWELD in die Northerns – wat vanjaar al meer as 90 lewens geëis het – is gister op ’n raadsvergadering in die Baai bespreek. Lance Grootboom van die ACDP het die speaker, Buyelwa Mafaya (ANC), gevra vir ’n spreekbeurt hieroor. “In die laaste maand het meer as 10 mense gesterf en meer as 20 is in skietvoorvalle beseer. Jong mense verloor hulle lewe. “As raad is ons veronderstel om iets te doen,” sê Grootboom. Athol Trollip (DA) het ’n beroep op die provinsiale en nasionale regering gedoen om meer te doen om bendeverwante misdaad te help bekamp. “Ons wil hê die regering moet sy belofte nakom en nog ’n polisiestasie bou.” Die burgemeester, Mongameli Bobani (UDM), het bygevoeg: “Ons doen ’n beroep dat wetstoepassers versterk moet word sodat die misdadigers gevang kan word.” Lukhanyo Mrara (EFF) het gesê die inwoners van die stad word dag in en dag uit in gevaar gestel. “Die lewe van onskuldige mense word geneem. Die mense woon in ’n oorvol area. Grond en werk moet aan hulle verskaf word. Gangsterism word deur werkloosheid veroorsaak.” Marlon Daniels (PA) meen ook meer polisiestasies is nodig omdat die ratio van inwoners teenoor cops te groot is. “Al word 10 meer polisiestasies gebou, sal dit nie die crime stop nie. Die metro­polisie hier is soos glorified verkeersbeamptes. “Die burgemeesterskomiteelid vir veiligheid en sekuriteit (Litho Suka) moet hierop inzoom, want die metropolisie in die Nelson Mandelabaai is useless.” Daniels voeg by 13-jariges hardloop buite die skool rond met guns en ’n plan moet beraam word om die maatskaplike euwels aan te pak. Grootboom stem saam dat die bou van polisiestasies nie altyd die antwoord is nie. Siyasanga Sijadu (Cope) het die party se dankbaarheid uitgespreek teenoor die gemeenskapslede wat opgestaan het teen die gangsters. “Hulle het gesê ‘genoeg is genoeg’ en het hulle lewe in gevaar gestel. “Ek hoop as raad neem ons hierdie saak ernstig op. “Dit is ook nie die mandaat van die metropolisie om hierdie tipe misdaad te beveg nie.” Sijada sê: “A child in sport is a child out of court.” Sy meen die munisipaliteit se direktoraat vir sport, ontspanning, kuns en kultuur moet meer aandag gee aan die opknap van sportvelde.