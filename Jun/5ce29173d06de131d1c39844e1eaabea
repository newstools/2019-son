DAN McKellar, afrigter van die Brumbies, reken dit gaan ’n spesiale poging verg om die Jaguares in Vrydag se halfeindstryd in Buenos Aires­ te klop. Die span van Canberra het die Sharks Saterdag in die een kwarteindronde met 38-13 afgeslag. Die Brumbies is 15 jaar laas as die Superrugby-kampioen gekroon. Kaptein Christian Lealiifano se span moet van Canberra na Sydney reis en dan na Auckland, van waar hulle heelpad Suid-Amerika toe vlieg. Ten spyte van die uitmergelende reis is McKellar vol vertroue dat sy span die Jaguares in hulle eie agterplaas kan klop. Hy sê: “Dis ’n groot uitdaging, maar ons geniet dit om te reis. “Die manne moet net mekaar se geselskap geniet. Ek het nog nooit ’n groep spelers gesien wat so tight met mekaar is nie. Daar is ’n spesiale gevoel. Ons sal dit tot ons voordeel wil gebruik.” Die enigste terugslag vir die Brumbies in hulle sege oor die Sharks is die dyspierbesering wat Pete Samu opgedoen het. Samu het twee drieë teen die Durbaniete gedruk. McKellar dink sy span is besig om sy beste peil te bereik. “Die selfvertroue en vertroue in mekaar se vermoë is tans hoog. Wanneer jy dít het, kan spesiale dinge gebeur. Dis waarom ons so ex­cited is oor Vrydagaand.” Geloof Die Jaguares gaan in hulle eerste halfeindstryd speel. Die span is gelaai met internasionale spelers. In die wedstryd waarin hulle die Chiefs met 21-16 geklop het, was daar 14 in die beginspan en nog 7 het op die bank gesit. Volgens Lealiifano is die kragmeting met die Jaguares dalk die moeilikste in die kompetisie. “Die groep geniet uitdagings. Ons gaan nie toelaat dat die travel ons pla nie. Ons gaan die game net geniet.”