SAMMY Webber vier sy 40 jaar in die vermaakbedryf dié naweek met ’n konsert. Fans kan hulle dus regmaak vir dié bass player se kenmerkende klanke. Nie dat dinge altyd maanskyn en rose was nie. Dié boorling van die Bo-Kaap het baie swaar tye agter die rug. Sy positiewe uitkyk op die lewe het hom wel ’n sterker persoon gemaak. Dit het hom ook gehelp om ten spyte van baie uitdagings staande te bly in die musiekbedryf. Die Rolling Stones en Bea­tles het ’n groot invloed op Webber gehad. Later het die sanger Al Jarreau sy belangstelling in jazz aangewakker. Nadat Webber kitaar geleer speel het, het hy bands soos U-Turn, Funtime en Vir­tual Jazz Reality gejoin. Webber vertel: “Een van die hoogtepunte in my loopbaan was om die ikoniese bass-speler van die band Yellowjackets, Marcus Miller, te ontmoet. Ek was toe in Turkye op toer. “Nog een was om by die Cape Town International Jazz Festival te perform.” Webber se konsert Jazz on Red vind môre 20:00 by die Radisson Red in die V&A Waterfront plaas. Die gaskunstenaars is Soli Deo Gloria en die Cape Town Youth Band, wat ook saam met Webber gaan perform. Die kaartjies kos R120 en is by Quicket te kry. Om vir jou ’n tafel te boek, whats­app 065 318 4066.