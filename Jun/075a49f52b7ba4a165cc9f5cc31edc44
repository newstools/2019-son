MISDAAD kan nie in die Wes-Kaap hokgeslaan word nie, want die provinsiale polisiediens word nes ’n spaza shop bestuur. So glo Colin Arendse, gemeenskapsaktivis wat gereeld sy mond uitspoel oor die state of affairs van ons polisiediens in die provinsie. Arendse het dié week gedreig om ’n saak te lê teen die nasionale polisiekommissaris, Khehla Sitole, en die polisieminister, Bheki Cele. Dis omdat dié glo versuim om die Wes-Kaapse top cops aan te vat wat volgens Arendse die stryd teen misdaad in die wiele ry. Hoog op die lys van mense wat Arendse se bors warm maak, is die provinsiale polisiekommissaris, genl. Khombinkosi Jula, en genl.maj. Mpumelelo Manci, wat tans in Jula se pos waarneem. Dis hierdie twee, sê Arendse, wat maak dat die stryd teen misdaad in die Wes-Kaap eenvoudig net nie gewen kan word nie. “Die polisie in die Wes-Kaap is Jula en Manci se persoonlike spaza shop. “Kort nadat pres. Cyril Rama­phosa die go-ahead vir die Wes-Kaapse Anti-Gang Unit gegee het, het Manci en Jula die Major Offences Reaction Team (Mort) op die been gebring. “Dié eenheid operate op ’n maandelikse begroting van meer as R1 miljoen, waar 287 polisielede en 125 voertuie van ander polisiestasies ingetrek is. “Dié is niks anders nie as die duplisering­ van die werksaamhede van die gang unit, wat tans sonder ’n budget moet operate.” Arendse kla veral die voertuie wat Mort “gekaap” het, word gemis in die daaglikse stryd teen misdaad. “Daar was nou al ’n paar gevalle waar sakerooftogte plaasgevind het waar lede van die blitspatrollie die kroeks kon vastrek. “Maar nee, dié karre staan mos by 35 Squadron naby­ Belhar van Maandae tot Donderdae wanneer die Mort-lede eers met hulle operasies begin. “Van die Mort-lede vat dan maar sommer die karre huis toe. “Van hulle is ook al ingespan om Manci se pastoor onder bloulig-begeleiding van sy kerk te vervoer. “Dan wil ek nie eens praat van Jula, wat 80 polisiebeamptes van KwaZulu-Natal ingevoer het ten koste van ons eie bekwame polisiemanne en -vroue hier nie. “Hierdie mense kom vang net ranks in die Wes-Kaap en het nie ’n clue oor hoe om die gangster-probleem hier te tackle nie. “Die manier waarop Jula en Manci die misdaadprobleem in die provinsie hanteer, is niks anders as ’n klap in die gesig van veral inwoners op die Kaapse Vlakte nie.” Son op Sondag het reeds Woensdag ’n navraag na die Wes-Kaapse polisiediens uitgestuur rakende Arendse se bewerings. Ons wag nóú nog op sy kommentaar. Die Wes-Kaapse LUR vir gemeenskapsveiligheid, Albert Fritz, het vandeesweek met Manci ver­gader om uitsluitsel te verkry oor die skerp toename in bendeverwante moorde in die Wes-Kaap. Dit is nou ’n bendekopseer wat die gang unit veronderstel is om te stuit. Op die vergadering was JP Smith, die Stad Kaapstad se maycolid vir veiligheid en sekuriteit, ook teenwoordig. Smith sê hy weet van Arendse se aantygings, maar was vinnig om uit te wys Arendse se beskul­digings is gemik teen die ANC-beheerde regering. “Ons sit tans met ’n krisis wat dringende ingryping verlang, maar politicians is eerder in gevegte met mekaar besig, pleks van om die lot van misdaadvoos mense te verlig. “Die afgelope vier jaar is meer as 4 500 polisielede uit die provinsie verskuif en tans is daar slegs een polisiebeampte vir elke 500 inwoners in die provinsie. Ek is bevrees die nasionale polisie sit die pot tans heeltemal mis.”