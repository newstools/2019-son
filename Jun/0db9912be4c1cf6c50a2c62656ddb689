’N ONSKULDIGE besigheidsman is die jongste slagoffer in die bloedige bendegeweld in Bonteheuwel. Sharief Cader is gister om 01:40 op die hoek van Loganberry- en Medlarstraat vol lood gepomp. Hy is verskeie kere in die kop geskiet en is op die toneel dood. Dit bring die totaal te staan op 40 mense wat sedert die begin van die jaar in Bonteheuwel in bendegeweld dood is. Die pa van twee minderjarige kinders het ’n besigheid bedryf wat roomys en kaas verkoop. Die voorval volg kort nadat Candice Williams (35) en haar vriendin Tasliema Galant (31) ook Saterdag in Bonteheuwel in ’n voorval geskiet is. Williams is doodgeskiet terwyl Galant ernstig gewond is. Sy moes ’n noodoperasie ondergaan en is op die oomblik in ’n ernstige toestand. Angus McKenzie, wyksraadslid in Bonteheuwel, het sy misnoeë oor die bendeskietery uitgespreek: “Daar is ’n ernstige gebrek aan polisiëring, nie net in Bonteheuwel nie, maar oral op die Kaapse Vlakte. “Die gemeenskappe lewe in vrees en dis meestal jong laities wat die moorde pleeg. “Daar moet ontslae geraak word van die onwettige vuurwapens wat in die kloue van die bendes is.” Volgens kapt. Nolonwabo Tshengu, ’n polisiewoordvoerder, is hulle besig om leidrade op te volg en word ’n moordsaak ondersoek. Niemand is nog in verband met die voorval gearresteer nie.