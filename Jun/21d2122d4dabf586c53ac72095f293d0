KRUISFONTEIN se rugbyspan is uitstekend op dreef, maar sal ’n fout maak as hy Park onderskat. Park bly maar ’n moeilike span om op sy tuisveld by Londt Park in Port Elizabeth onder te kry. Kruisfontein het die afgelope tyd egter die wêreld in die Oostelike Provinsie Superliga aan die brand gespeel. Die besoekers speel pragtige hardlooprugby, met hulle voor- en agterspelers wat goed kombineer. Hulle sal as die volslae gunsteling op die veld draf. Missionvale het ’n moeilike wegwedstryd op Kemsley Park, maar sal Polisie sommer met heelwat vertroue aandurf ná verlede week se sege oor Star of Hope. Winter Rose het sy eerste sege behaal deur Wanderers met 29-7 te oorrompel. Karoo-Springbokke en Evergreens van Cradock is goed op dreef in die Middelland Platteland Streekliga. Evergreens het Bedford Cranes oortuigend met 29-14 geklop. Karoo-Bokke het Saders met 37-17 geklop. Adelaide Wild Boys was verwoestend teen Somerset-Oos Harlequins en het met 43-26 gewen. “Ons het te veel foute begaan en dit het ons gekos. Evergreens se groot pak voorspelers het ons onder druk geplaas,” het Neil Bennett, afrigter van Bedford Cranes, gesê. Die naweek se Superliga-wedstryde is: AFDELING A –  Polisie t Mission­vale, Suburban t Born Fighters, Windvogel t Aberdeen, Gardens t Brumbies.  AFDELING B –  Park t Kruisfontein, Hankey Villagers t Jeffreysbaai, Despatch t Kwaru, Spring Roses t Gelvan Wallabies, African Bomb­ers t Madibaz.