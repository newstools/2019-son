’N STAATSGETUIE sê die week toe hy hoor Shelton Malgas is kwaad oor gerugte dat die staatsgetuie die een is wat aanhoudend die polisie bel, het hy besluit om met Malgas daaroor te praat. Die man (45) het in die Baaise hooggeregshof getuig in die verhoor van Elgershin Goliath (27), Nealon Red­house (21), Deon Harmse (25) en Malgas (26). Die viertal staan tereg vir die skietdood van Donovan “Staal” Berry op 3 Mei 2016. Die staatsgetuie is in die polisie se witness protection-program. Volgens hom het hy op 8 Mei 2016 – vyf dae nadat Staal doodgeskiet is – na Malgas gegaan. Bang Hy het getuig Malgas het in daardie stadium saam met Goliath, Harmse en Redhouse op ’n hoek gestaan – ’n paar huise weg van Malgas se huis. Volgens die getuie het Malgas nagenoeg 2 m weg van die ander gestaan toe hy (die getuie) Malgas meedeel dit is nie hy wat die cops bel nie. Hy het getuig hy het geen rede gehad om bang te wees om in die openbaar met Malgas te praat nie. Volgens die staatsgetuie het Malgas aan hom gesê hulle moenie daar praat nie, maar hy (Malgas) sal eerder na die getuie se huis toe gaan. Die man het gesê Malgas was die next dag by sy huis. Volgens hom het hy toe nie weer met Malgas gepraat nie.