’N VOORMALIGE fiksheidsafrigter van die Junior­ All Blacks het hom by die Southern kings aangesluit. Die gerespekteerde rugbyghoeroe Wayne Taylor behoort vir die span van groot waarde te wees. Tails, soos hy bekend is, het by die Port Elizabeth-franchise aangesluit. Hy sal as hoof van atletiek­prestasie konsulteer. Dié pos val direk onder die Kings se hoëprestasie-direkteur, Robbie Kempson. Die Nieu-Seelander spog met ’n indrukwekkende CV. Hy het al met die Junior All Blacks gewerk en in Superrugby al by die Lions en die Sunwolves diens gedoen. Hy was ook die fiksheidsafrigter van die Japan se nasionale span. Taylor het ook buite rugby gewerk. Hy het al in verskeie sportkodes met talle plaaslike topatlete saamgewerk. “Ons het die mees ervare internasionaal gekwalifiseerde spesialis in hoë prestasie gekry,” het Kempson gespog. “Taylor kan ’n groot impak op die spelers en die per­soneel hê. Hy pas by die ambisies van die nuwe eienaars, wat die span so mede­dingend moontlik in die Pro 14 wil maak.” Taylor is opgewonde daaroor om hom by die Kings aan te sluit. “Die spelers en bestuur is baie passievol en optimisties oor wat vir die franchise voorlê,” het hy gesê. Tails sluit hom by Braam van Straa­ten aan. Dié is as skopafrigter aangestel. Die groep kort egter nog ’n hoofafrigter om by Deon Davids oor te neem. Die sluitingsdatum vir aansoeke is 1 Julie. Luidens gerugte het John McKee (Fidji se afrigter), Glenn Moore (Nieu-Seeland se nasionale vrouespan) en Steve Jackson (Samoa) reeds aansoek gedoen.