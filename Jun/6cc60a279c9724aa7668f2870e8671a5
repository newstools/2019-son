NET ses punte skei die boonste vier spanne met die aanvang van die Suidwestelike Distrikte Premierliga se tweede ronde. En watter game is beter om die bloeddruk op te stoot en broedertwis te stook as die stryd tussen die Cru­saders en Progress? Dié spanne het mekaar twee weke gelede gepak. Progress het toe met die louere weggestap. Maar dié keer is Crusaders die gasheer in Parkdene, George. En hier verloor die manne nie sonder ’n groot fight nie. Beide spanne beskik oor van die beste voorspelers in die kompetisie. Christo du Plessis, voormalige losvoorspeler van die SWD-Arende, is vir die wedstryd beskikbaar nadat hy die laaste stryd teen Progress misgeloop het. Progress is bo-aan die punteleer met 51 punte. Crusaders is met 50 punte kort op sy hakke. Evergreens (49) en Heidelberg (45) beklee onderskeidelik die derde en vierde plek. Ricardo Beukes, breier van die Crusaders, is egter versigtig optimisties oor sy span se kanse in die stryd. Wat hy wel waag om te sê, is dat sy troepe opgepomp is om hulle beste te lewer. “Dit is moeilik, want hoe gereed kan jy wees? “So tussen die manne wat hier en daar met ligte be­serings en ook met ’n bietjie verkoue sukkel, is die groep andersins fiks en gereed,” sê hy. Beukes sê dit is sy span se doelwit om vir die halfeindstryd te kwalifiseer. “Maar as dit waar is dat die semi’s ook op Outeniquapark gespeel gaan word, maak dit nie juis saak waar ons onder die topvier klaarmaak nie,” voeg hy by.