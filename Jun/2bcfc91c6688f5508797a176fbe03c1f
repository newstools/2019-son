HAAR eerlikheid het haar haar werk gekos. Só glo Sanchia Adams van Belhar. Die 30-jarige Adams sê sy het langer as twee jaar by die Pick n Pay-tak in Plattekloof gewerk toe sy in die pad gesteek is. En dít weens die beweerde drink-manewales van ’n kollega. En nou, meer as 11 maande later, veg hierdie mammie steeds om haar werk terug te kry. Die trane en teleurstelling sit vlak in haar oë terwyl sy vertel van haar ordeal wat haar ook twee nagte agter tralies laat beland het. Volgens Sanchia moes sy nie die betrokke aand, 21 Julie laas jaar, nagskof gewerk het nie. “Ek was daardie dag veronderstel om dagskof te werk, maar my baas het my gebel en gevra of ek nie eerder nagskof wil kom werk nie, waartoe ek ingestem het. “Daardie aand het ek tussen 20:00 en 20:30 ingeklok en is dadelik na agter in die winkel waar ek begin het om die nagskofpersoneel se kos te berei.” Sanchia sê toe sy verby een van hulle receiving freezers stap, het ’n kollega wat daar doenig was, haar nader geroep. “Hy was op soek na die selnommer van ’n mutual vriend en ek is die freezer in, waar ek my selfoon uit my voorskoot gehaal het om hom die nommer te gee. “Ek was nog nie eens ’n minuut daar binne nie toe die receiving manager aan diens binnestorm en skree: ‘Nou het ek jou gevang!’ “Dis tóé dat die manager wys na die bottel wyn en die glas wat ek toe vir die eerste keer opmerk.” Sanchia sê sy en die kollega is aangesê om na die takbestuurder se kantoor te march. Daar gekom, het dinge lelik vir haar uitgedraai, vertel sy. “Die manager sê toe sy het geweet sy gaan hierdie ou eendag op die job vang drink en het beveel dat die polisie gebel moet word. “Hoe meer ek probeer verduidelik het dat ek niks weet wat aangaan nie, hoe meer wou sy niks weet nie. “Toe die polisie kom en sê hulle kan niks aan die saak doen nie, het die manager haar storie verander en gesê die bottel wyn is uit die winkel gesteel.” Volgens Sanchia het een van die cops toe net gesê hulle moet saamkom. Die cop het aangebied om haar huis toe te vat. Hulle is toe in afsonderlike polisievêns na die Parow-polisiestasie geneem. “Maar by die Parow-polisiestasie gekom, is ek aangesê om my skoenveters en juwele vir hulle te gee. En toe word ek toegesluit. “Ek is die Vrydagaand toegesluit, het die hele Saterdag daar bly sit en is toe eers die Sondag laat gaan. “Ek kon nie slaap nie en het geen benul gehad van tyd en wat ek verdien het om in daai morsige sel aangehou te word nie. “Die Maandag toe ek by die hof kom, moes ek hoor die saak is uit­gegooi.” Maar Sanchia sê in ’n dissiplinêre verhoor wat gevolg het, is sy skuldig bevind. “Ek is skuldig bevind aan wangedrag en oneerlikheid. Vir wát? “Een van die managers wou hê ek moes teen die ander kollega getuig en sê dat ek hom gesien drink het, maar toe ek sê ek kan nie so iets sê nie omdat ek hom nie gesien drink het nie, toe is ek ewe skielik oneerlik. “Ek voel hulle het die hele ding beplan en wou hierdie kollega trap. “Maar toe ek nie wou saamspeel nie, moes daar van mý ook ontslae geraak word. “Ek het dadelik teen my afdanking geappelleer, maar dis nou al 11 maande later. “Elke keer as ek hoofkantoor bel met navrae oor my appèl, word daar verskonings gemaak.” Hendrik Zass, Sanchia se pa, sê Pick n Pay maak nie mooi met sy dogter nie. “Hulle (Pick n Pay) het nie eens die ordentlikheid gehad om ons te laat weet sy is toegesluit nie. “Ons, haar man en kind moes heelnaweek worry oor waar sy is. “Sanchia verdien nie dié behandeling nie. Ons is maar pensioenarisse en sy was ons steunpilaar. “Nou is dit ’n gesukkel met sy wat uit haar werk gekonkel is en haar man werk ook nie.” Pick n Pay was maar suinig met hulle kommentaar. Janine Caradonna, Pick n Pay-woordvoerder, het gesê: “Ons kan geen personeel-verwante besonderhede van werknemers bekend maak nie, maar ons sal ondersoek instel na dié spesifieke saak. “Alle werknemers het regsopsies tot hul beskikking, insluitend die CCMA indien hulle voel hulle is onbillik behandel.”