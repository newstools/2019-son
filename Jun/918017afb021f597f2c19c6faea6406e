DIE onderwysvakbond Educators Union of South Africa (Eusa) sê hy het standpunt ingeneem oor die toenemende voorvalle van geweld teenoor opvoeders en ondersteuningspersoneel in skole. Eusa het ’n beroep op onnies gedoen om hulself by skole te verdedig. In die geval van ’n aanval, met enigiets wat hulle kan gebruik. “Te lank ignoreer die departement van basiese onderrig (DBO) sy eie beleid ten opsigte van veiligheid in skole, asook ons pleidooi vir twee polisiereserviste vir elke skool in die land,” lui die vakbond se verklaring. Eusa sê hy het reeds in 2018 minister Ayanda Dlodlo versoek om hulpmiddels vir die versekering van skoolveiligheid te implementeer. Dlodlo sou die vakbond glo op 24 Julie 2018 ontmoet, maar het die ontmoeting ter elfder ure gekanselleer. Verskeie vergaderings en beloftes met DBO-amptenare het tot dusver ook geen vrugte afgewerp nie, aldus Eusa. “Opvoeders word meer en meer aangeval by skole, tesame met geweld wat by skole plaasvind, maar die DBO is passief ten opsigte van hierdie kwessies. “Daar bestaan ’n veiligheidsprotokol tussen die polisiediens en die DBO, maar daar is geen konkrete maatreëls in plek vir veiligheid by skole nie. “Opvoeders is kwesbaar weens ’n onveilige werksomgewing, toename in dwelms op skoolgronde, bendes asook bendegeweld wat vanuit die gemeenskappe na skole toe oorspoel,” meen Eusa. Eusa sê hy moedig onderwysers dus aan om hulself te beveilig. Hulle word ook aangemoedig om selfs by skietklubs aan te sluit en bevoegdheidsertifikate te kry, terwyl hulle aansoek doen om ’n vuurwapenlisensie. Eusa sê by monde van sy algemene sekretaris, Siphiwe Mpungose, hy sal slegs hierdie standpunt herroep wanneer die DBO twee polisiereserviste per skool aanstel.