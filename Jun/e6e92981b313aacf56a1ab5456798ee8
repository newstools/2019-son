KYLE Brown, voormalige kaptein van die Blitsbokke, het sy uittrede gister aangekondig. Die 32-jarige Brown, ’n veteraan van 69 sewestoernooie, het dié nuus op ’n mediageselligheid in ’n restaurant in Stellenbosch gedeel. Sy familie, voormalige spanmaats en afrigters was almal daar. Die voormalige Ikey het 89 drieë in 347 wedstryde vir die Blitse gedruk. Hy was drie keer lid van die groep wat die Wêreld­sewesreeks gewen het. Hy het ook ’n goue Statebondspele-medalje en ’n Olimpiese brons­medalje op dié indrukwekkende CV. “Ek wil graag dankie sê aan Paul Treu, wat my half uit die bloute in 2008 ’n kans gegee het. Ek sal hom altyd daarvoor dankbaar wees. En ook vir Neil Powell, wat die span én die stelsel na die next level gevat het. “Daar is werklik te veel mense om te bedank, maar ek moet my familie uitsonder. “Dankie vir al die opofferings wat julle gemaak het sodat ek my droom kan nastreef. Julle beteken die wêreld vir my,” het Brown gesê. Powell, die Blitsbokke se hoof-afrigter, sê Brown laat ’n groot leemte, maar terselfdertyd ’n baie goeie nalatenskap. “Ek was bevoorreg om saam met Kylie te speel en hom later af te rig. In albei rolle was hy ’n gentleman en ’n vriend.” Brown en manne soos Philip Snyman, Justin Geduld en Branco du Preez is die laaste jare die hartklop van ’n baie suksesvolle tydperk vir die darlings van Suid-Afrikaanse sport.