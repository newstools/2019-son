“ONS is moeg van kampeer.” Só moan 45 gesinne wat al langer as ’n jaar deur die Drakenstein-munisipaliteit in die New Orleans Caravan Park in tente gehuisves word. Avina Abrahams, raadslid van die Independent Civic Organisation of South Africa (Icosa), is moerig hieroor. Sy is bekommerd dat dié groep behoeftiges nóg ’n ysige winter onder haglike omstandighede gaan moet trotseer. Abrahams sê: “Icosa doen ’n beroep op pres. Cyril Ramaphosa om ’n moratorium te plaas op alle uitsettings, veral in die Drakenstein-gebied. Dis ’n hot spot.” Die gesinne beweer die munisipaliteit het in April verlede jaar beloof hulle sou net drie maande in tente hoef te vertoef. Daarna sou hulle glo na Nutec-huise geskuif word. Die council het hulle in die karavaanpark ingeskuif nadat die eienaar van die stuk grond waarop hulle dekades lank gewoon het, lawyers gekry het om hulle uit te sit. Abrahams sê: “Dis duidelik dat die munisipaliteit dié arme mense hier kom weggooi en vergeet het. “Geen mens moet só lewe nie. Vier mense het al strokes gekry. Een het TB hier kom optel weens die hag­like omstandighede waaronder hulle bly.” Die 56-jarige Maria Botha sê sy het langer as 22 jaar in die blou huise langs Ou Paarlweg gewoon. Botha voel die munisipaliteit het hulle mislei. “Ek het ingestem om te trek net omdat die munisipaliteit se beamptes gesê het ons gaan huise kry,” beweer sy. “My naam is al langer as 18 jaar op die behuisingswaglys, maar dit be­teken ook niks.” Die bejaarde egpaar Hannes Kivido (77) en Magdalena Hendricks (85) sê hulle bly siek, want die tente is yskoud en altyd so effe klam. Kivido sê: “Die water kom van onder af, want daar is nie ’n vloer in die tent nie. Die plastiektente bly nat en koud.” Hendricks sê op haar beurt: “Ons het soos sardientjies gebly waar ons voorheen gebly het, maar elkeen het darem sy eie blyplek gehad. “Dit was ver beter as hier. Dit was vir my ’n groot hartseerdag toe ons getrek het.” Die 46-jarige Magdalena Gillespie sê sy het ook TB op­gedoen nadat sy ’n kampeerder geword het.