NÓG ’n jong man van die Baai het gister sy lewe in ’n skietery verloor. Volgens kol. Priscilla Naidu, polisiewoordvoerder, het die voorval 03:00 gebeur. “Daar word beweer Ashwin Gosh (23) het sy huis in Hickorystraat, Arcadia, saam met ’n ander man verlaat. “Die mans was op pad om in Aandblomstraat dwelms te gaan koop. “Dit was die laaste dat sy familie van hom gesien het,” sê Naidu. Om 06:00 is sy lyk in ’n deurloopgang tussen Imbuia- en Oosthuizenstraat gevind. “Daar word verder beweer dat Gosh voor geloop het, die verdagte agter hom en die tweede slagoffer agter die verdagte. “Die verdagte het na bewering vir Gosh aan die agterkant van sy kop en skouer geskiet, omgedraai en die 30-jarige slagoffer in die arm en skouer geskiet.” Volgens Naidu was die slagoffer ’n haarkapper en het geen affiliasie met enige bendes gehad nie. Die verdagte is onbekend en die motief vir die skietery moet nog ondersoek en vasgestel word. Die speurders van die Bethelsdorp-polisiestasie ondersoek ’n saak van moord en poging tot moord.