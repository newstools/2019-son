DIE Noord-Kaapse cops het dié week verskeie vermeende koper­diewe vasgetrek. Sodoende is sewe vermeende koperdiewe en sowat 303 kg koperdraad ter waarde van ’n paar duisend rand gekonfiskeer. Eers het hulle in die woonbuurt Gemdene buitekant Kimberley twee verdagtes (25 en 29) vasgetrek. Hulle was in besit van gesteelde goedere. Kapt. Sergio Kock, polisiewoordvoerder, sê die Kimberley-blitspatrollie was met roetine-ondersoeke besig. Hulle het later twee persone opgemerk met ’n swart sak. Dit het glo maar bra dodgy gelyk. Die twee was te voet op pad na ’n skrootwerf-handelaar toe die cops hulle voorkeer en deursoek. Hulle het 8,3 kg koperdraad (ter waarde van R5 000) by hulle gevind. Die twee is op die spot gearresteer en sal binnekort hof loop. In die tweede voorval het die Kimberley cops ook twee verdagtes vasgetrek vir die besit van vermoedelik gesteelde items. Hulle het op ’n tip-off wat met gesteelde koper te doen het, gereageer en hulle na ’n oop stuk veld naby Florianville buitekant Kimberley gehaas. Toe hulle daar opdaag, was verskeie mense besig om koperdrade te brand. Van hulle het weggehardloop, terwyl ’n man en vrou (albei 33) vasgetrek is. Die polisie het ook op 217 kg koper (ter waarde van R16 000) en ’n sak met kledingstukke en ander waardevolle items beslag gelê. Sowat ’n uur later het die cops nóg leidrade van vermoedelik gesteelde goedere opgevolg. Hulle het later drie mans (30, 35 en 42) by ’n gehuggie in Colville, Kimberley, vasgetrek. Hulle was ook besig om koperdrade te smelt. Die polisie het op die koper (78 kg) ter waarde van R5 100 geslag gelê en die drie verdagtes gearresteer. Volgens Kock sal ál die verdagtes binnekort hof loop in Kimberley. Intussen het die Noord-Kaapse provinsiale polisiekommissaris, lt.genl. Risimati Shivuri, die cops geloof vir hulle harde en goeie werk. Hy was ook bly oor die gemeenskap wat inligting oor dié misdade aan die cops verskaf het.