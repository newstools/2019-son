DIE Hurricanes moes Saterdag diep grawe om 'n veglustige Bulls-span in Wellington met 35-28 te klop. Die Canes gaan nou vir 'n tweede agtereenvolgende jaar die Crusaders in die halfeindstryd van Superrugby pak. Die Bulls het vroegdag gewys hulle is lus vir speel toe senter Jesse Kriel deur 'n laagvat gebreek het om sy heelagter Warrick Gelant in die hoekie weg te stuur. Die Hurricanes het egter beheer oor die wedstryd begin neem toe die vleuel Wes Goosen sy skrumskakel TJ Perenara oorgestuur het. Die Canes se vleuels, Ben Lam en Salesi Rayasi, wat vir Goosen vervang het, het daarna gaan druk om die voorsprong te rek. Cornal Hendricks se pragdrie, toe hy sy direkte teenstander afgestamp het om in die hoekie te druk, het die Bulls rustyd met 24-14 binne bereik gehou. Elke keer as die Bulls nader gekruip het, het die voorsprong net verder gerek. Salesi Rayasi het kort n√° rustyd weer gaan druk, maar het kort daarna van hero to zero gegaan. Rayasi het met die Bulls op die aanval 'n aangee na Hendricks, wat tot 'n versekerde drie sou lei, afgeklap en sodoende 'n strafdrie afgestaan. Hendricks het 'n tweede keer gaan druk, maar die Bulls het uiteindelik te min in die tenk oorgelaat om die game teen die einde te steel.