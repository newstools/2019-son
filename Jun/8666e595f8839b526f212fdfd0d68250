KOSPLEKKE in Uitenhage was Vrydag onder die vergrootglas toe die Nelson Mandelabaai-munisipaliteit (NMBM) inspeksie gedoen het. As deel van die Food Blitz-inspeksies het die burgemeester, Mongameli Bobani, die mayco-lid Yolisa Pali en munisipale omgewingsgesondheidsbeamptes talle kosplekke besoek. Vrydag was World Food Safety Day. Die blitz het by ’n groot supermark begin. Die groep het noukeurig gekyk na die higiëne, die standaarde vir voedsel-bereiding, die labels en die stoor van kos. Die bestuurder van die winkel het die munisipale span geneem deur die super­mark se deli en deur die vrieskaste waar die kos gebêre word. Rotte is gekry in die afdeling waar die vrugte en groente gehou word, daar was groot gate in die plafon en varkvleis is saam met rooivleis gehou. Die NMBM se hoof van omgewingsgesondheid, dr. Patrick Nodwele, het gesê: “Ons is nie baie gelukkig met wat ons geïdentifiseer het nie – veral in die beter gereguleerde winkels. Ons het gedink hulle sal aan die vereistes voldoen. “Ons het vir die winkelbestuurders terugvoer gegee oor wat ons gevind het en hoe ons dink hulle daarop kan verbeter.” By nog ’n welbekende supermark het die munisipale span ontdek die fat trap werk nie. Die kombuisvloere was vuil en glad. Daar was nie waarskuwingsbordjies nie en die bakkery het nie voldoende ruimte en toerusting gehad nie. Bobani het Pali bedank vir haar werk om die veiligheid en gesondheid van gemeenskappe in die Metro te verseker. Hy het bygevoeg: “Ek waarsku al die kosplekke wat nie aan die vereistes voldoen nie: Wat ons vandag gesien het, is totaal onaanvaarbaar. “Ons sal nie duld dat inwoners giftige of slegte kos inneem wat siektes kan veroorsaak nie. Toegemaak “Ons sal verseker dat ons die wet toepas sodat ons mense veilige en vars kos kan inneem. “As besigheids­eienaars nie aan die maatreëls voldoen nie, sal hulle winkels toegemaak word.” In die komende weke sal die munisipale beamptes nog Food Blitz-besoeke afhandel.