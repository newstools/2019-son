FERGIE sal nie meer vir lank ’n getroude vrou wees nie. Die “Fergalicious”-sangeres en haar hubby, Josh Duhamel, gaan nou eindelik skei nadat hulle reeds twee jaar van bed en tafel geskei is. E! berig Fergie het Vrydag by ’n hof in Pasadena, Kalifornië, aansoek om ’n egskeiding gedoen. Hulle was ag jaar getroud. ’n Ingeligte na aan die paartjie sê die egskeiding was nie sommer net ’n oornag besluit nie. Uitmekaar “Hulle het hulle tyd geneem om dinge eers uit te figure en seker te maak dis die regte besluit. “Hulle was lank uitmekaar om te sien of daar ’n kans is dat dinge dalk kan verander,” sê die snitch. “Maar mettertyd het dit duidelik geword dat hulle die regte besluit gemaak het en dat dit tyd is om aan te beweeg.” Die tweetjies is glo vasbeslote om hulle vyfjarige seun, Axl Duhamel, saam groot te maak en oorgenoeg ouerliefde te gee.