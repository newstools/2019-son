DIE raadslede van die Nelson Mandelabaai-munisipaliteit het vir eens saamgestem: Daar moet daadwerklik iets gedoen word aan die gevaarsituasie by die Arlington-tiep in die Baai. Son  het Maandag berig oor die tekort aan gewapende veiligheidswagte by dié tiep in Walmer. Die gevolg is dat talle inwoners wat hulle gemors wettig wil weggooi, deur skollies met messe of ander wapens beroof word. In Mei was daar sowat 20 aangemelde gevalle van rooftogte. Dis ’n abnormale toename. Selfs die polisie waarsku inwoners om op hulle hoede te wees. Rdl. Tracy Weise (DA) het die mosie in gister se raadsvergadering gebring. “Die sekuriteitsituasie by die Arlington-tiep het tot so ’n mate agteruitgegaan dat dit nie meer in staat is om ’n veilige en beskutte perseel te verskaf aan betalende inwoners in ons wyk en die Metro nie. Dringende ingryping deur dié raad word benodig,” het Weise aan die raad gesê. Rdl. Zilindile Vena (EFF) het gesê dat dit ’n genuine concern is. Litho Suka, burgemeesterskomiteelid vir veiligheid en sekuriteit, het gesê hulle het Maandag ’n besoek in die area gaan aflê. Antwoorde “Die staande komitee vir veiligheid en sekuriteit het die sites besoek. Ons gaan ’n vergadering hou sodat ons die kwessie dringend kan bespreek. Die rooftogte is ’n groeiende kommer. Ons gaan beslis ingryp,” het Suka laat hoor. In ’n ander mosie van dringendheid het Lance Grootboom (ACDP) gesê hy’t nie gewensde antwoorde gekry oor die verlengde aanstelling van Peter Neilson, voormalige waarnemende stadsbestuurder, nie. Neilson is op 4 Desember as die waarnemende stadsbestuurder aangestel. Sy dienstydperk het aan die begin van Maart verval. Grootboom wil hê die verlengde aanstelling moet hersien word in terme van alle wetgewende vereistes. “Indien die verlengde aanstelling van mnr. Neilson nie aan die vereistes voldoen nie, kan ál die besluite wat tussen 4 Maart en 20 Mei vanjaar deur hom geneem is, van nul en gener waarde wees,” aldus Grootboom. Rdl. Rano Kayser (DA) het die mosie gesekondeer. Buyelwa Mafaya, die speaker (ANC), het Noxolo Nqwazi, die waarnemende stadsbestuurder, aangesê om Grootboom se vrae ten volle te beantwoord.