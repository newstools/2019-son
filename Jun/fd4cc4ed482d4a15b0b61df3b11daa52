GAMKA–OOS. – Cops het een van die grootste daggavondste hier gemaak toe ’n lid van die publiek gepiemp het. Die vryelike dwelmhandel wat die streek kenmerk, kry deesdae die wind van voor nadat kapt. Ian Meyer as die nuwe stasiebevelvoerder hier aangestel is. ’n Ingeligte na aan die ondersoek vertel: “Skynbaar was daar ’n stryery in verband met ’n deal oor ’n ryding wat skeefgeloop het wat die tonge los gemaak het. “En só het die los tonge se woorde die ore van die cops bereik.” Die dagga is gekweek op ’n plaaswerf buite die dorp. Daggaplante en gedroogde dagga in glasflesse is gevind. “Die dagga was oral – onder die kooie, op die kooie, in kaste en die kombuis. Dit was ’n hele daggahuis soos dit drooggemaak is,” sê die persoon. Kosie Jacobs, wat ook op die plaas woon, vertel: “Ons het altyd gewonder of die kwekery wettig is. “Sy vriende het altyd hier kom dagga haal. Dis eintlik ’n gawe ou en almal like hom.” Die geldwaarde van die dagga lê in die daggakoppe wat in die flesse was. Meyer het by navraag gesê: “Informasie is verkry dat ’n persoon dagga verkoop. ’n Lasbrief is bekom en ongeveer 9 kg droë dagga is gevind. “Die persoon is gearresteer en die saak is uitgestel.”