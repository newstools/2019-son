SUID-AFRIKA móét Namibië môre in die Al Salam Stadion in Kaïro klop. As Bafana Bafana hulle buurman nie in hulle tweede wedstryd in die Afrika­nasiesbeker (Afcon) klop nie, kan ’n mens met redelike sekerheid sê dat hulle – nes die Proteas en Banyana – misluk het. Suid-Afrika het reeds sy eerste Afcon-wedstryd verloor. Die Ivoorkus het hom met 1-0 geklop. Ten spyte van dié nederlaag sê Bafana se breier, Stuart Baxter, daar skort niks met hulle taktiek nie. Baxter sal egter fyn moet beplan en dit sal ’n groot fout wees as hy Namibië onderskat. Die Ivoorkus het nou wel net een doel aangeteken, maar Suid-Afrika se aanval is kommerwekkend stomp. Percy Tau, Bafana se ster-speler, meen hulle behoort Namibië te klop. Tau sê: “Ons het gesukkel om die Ivoorkus af te takel, maar ek voel ons volg die regte plan. “As ons dit reg uitgevoer het, sou ons doele aangeteken het.” Daar word ook gesê Tau en sy spanmaats was fisiek net nie opgewasse vir die manne van die Ivoorkus nie. Daaroor sê Tau: “Ek het self gesukkel, maar ek dink nie dit het iets te doen met hoe groot of sterk hulle is nie.” Drie dae ná hulle wedstryd teen Namibië speel Bafana teen Marokko. Dié spog self met ’n sterspeler in Ajax Amsterdam se Hakim Ziyech. So, nóg ’n wedstryd met geen ruimte vir flaters nie. Einste Marokko het Namibië hoeka met 1-0 geklop.