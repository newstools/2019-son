DIE karateklub MB Shito-Ryu Karate in Eerste­rivier hou net aan om medaljes te wen. Die span van 14 lede het dit laas naweek weer gedoen op die Arnold Classic Africa-sportfees in die Sandton-konvensiesentrum. Van die 13 medaljes wat hulle verower het, was ag goud, een silwer en vier brons. Die span se afrigter, Shihan Mario Boer, sonder Cassidy Williams (14), Maxine Willemse (24) en Luke Boer (13) se ver­tonings uit. Boer sê: “Cassidy het in die kadetafdeling twee goue medaljes­ verower in kata en kumite. “Maxine het ’n goue medalje­ verower in kata. Dit was ’n groot prestasie, want sy kon in twee toernooie in ’n ry nie haar top-plek behou nie. “Dié keer het sy albei vroue wat haar in die vorige toernooie geklop het, verslaan.” Gewerk Luke, wat in die ouderdomsgroep 12-13 deelgeneem het, het die jaar swak begin. Luke het egter hard gewerk en is met ’n goue medalje in ku­mite daarvoor vergoed.