DIE konstabel wat daarvan aangekla word dat hy sy girlfriend vermoor het, slaap nou in die Springbok-gevangenis en nie meer in die polisieselle nie. Caiphus Hinana (27) van Port Nolloth staan tereg vir die moord op Genoveve Assegaai (22). Assegaai is op 2 Junie op ’n sokkerveld in Bergsig naby Springbok vermoor. Sy is met ’n baseball bat aangerand en gesleep en toe is daar met ’n voertuig oor haar gery. Volgens ooggetuies is sy toe ingedwing in die voertuig, waarna die bestuurder doelbewus teen ’n muur vasgejaag het. Laas Vrydag, ’n dag voordat Assegaai begrawe is, is Hinana borgtog geweier. Die afwagting was tasbaar toe landdros Fiona Hess In ’n stampvol hofsaal ’n opsomming van die vorige week se hofverrigtinge gegee het. Sy het verwys na Hinana se tweede verskyning. Hy het toe aansoek gedoen om borgtog. Die landdros het onder meer opgemerk die saak het niks met rassisme te doen nie. Dít kom nadat geblyk het mense wat hulle as familie­lede van Hinana voorgestel het, wil die hele aangeleentheid in ’n “rasseherrie” omskep. Van hulle het die afgelope twee weke by die hof beweer die Springbok-area is baie rassisties. Vrydag het Hess gesê van haar eie familielede is ook swart en ras is nie ’n issue nie. Volgens haar is die manier waarop Assegaai om die lewe gebring is eenvoudig ’n walglike misdaad. Sy het verder gelas dat die beskuldigde tot sy volgende verskyning in aanhouding bly. Hinana moet op 12 Julie weer in die hof wees.