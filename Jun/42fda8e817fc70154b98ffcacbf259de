MZANSI het nog nie eens klaar Sho Madjozi se BET-toekenning gecelebrate nie en hier swel ons harte weer van voor af van trots. En dié keer is dit vir die Ndlovu-jeugkoor. Dié koor van Limpopo het die Amerikaanse gehoor op hulle voete gehad toe hulle ge-audition het vir die talent-kompetisie America’s Got Talent. Hulle het die beoordelaars – Simon Co­well, Julianne Hough, Gabrielle Union­ en Howie Mandel – laat regop sit toe hulle lostrek met Vicky Sampson se hit “African Dream”. Die local koorgroep het toe met vier “ja’s” van die internasionale verhoog ge­stap. Dit beteken die Ndlovu-koor dring deur tot die volgende ronde. Halala! Simon het hierdie Suid-Afrikaners se lof besing. “Ons het nog altyd gewag vir ’n koor soos hierdie, iets wat ons nog nooit vantevore gehoor het nie. “Julle energie het letterlik af van my af gebounce en dit was great. Ek gaan julle onthou.” Ons ook, Simon. Ons gaan hulle ook onthou, koester en ondersteun.