ASOF Egipte se kookwaterspel nie genoeg rede is waarom hy die gunsteling is om die Afrikabeker-toernooi op tuisbodem te wen nie, is dit sy passievolle en vyandige tuisskare wat hom oor die wenstreep kan kry. Dít was Vrydag opvallend in die Kaïro-stadion in die openingswedstryd van die toernooi Dit was toe die ongeëwenaarde sewemalige Afrika-kampioen ’n hardnekkige Zimbabwe met 1-0 in ’n groep A-stryd gestuit het. Mahmoud Trézéguet is die tuisspan se held. Dit was nadat sy netjiese curling-poging met die regtervoet net voor die rustyd Egipte op die wenpad gesit het. Zimbabwe het beperkte kanse gehad met Khama Billiat wat goed deur die Egiptiese goalie Mohamed El-Shenawy gestuit is. Liverpool se sterspeler Mohamed Salah is op sy beurt ook goed uitgehou deur El-Shenawy se Zim-eweknie, Edmore Sibanda, om die Warriors in die stryd te hou. Vermoë Egipte se passievolle fans het ook die kwik en druk op Zimbabwe se spelers laat styg met hulle aanhoudende singery, gejuig en gejubel. Die fans het gewys hulle het ook die vermoë om selfs die skeidsregter te intimideer as dinge nie in hulle span se guns verloop nie. Dit sal beslis interessant wees om te sien hoe sake gaan uitkring by die toernooi, wat vanjaar van 16 tot 24 spanne vermeerder is. Debutant-spanne soos Madagaskar, Burundi en Mauritanië sal beslis wil bewys hulle sal nié almal se slaansakke wees nie. Dit sal nóg interessanter wees om die toepassing en implementering van die Video Assistant Referee-stelsel waar te neem. Dié stelsel word eers vanaf die kwarteindronde gebruik. Dit is ook natuurlik wanneer die toernooi sy spreekwoordelike business end bereik­.