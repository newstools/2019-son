VIR jare is tik die verwoester van lewens op die Kaapse Vlakte. Nou het dit met alle mag en mening die platteland geïnfiltreer en is die onskuld en plattelandse atmosfeer aan die kwyn. Volgens ’n bron is die dwelm­bedryf in die Kaap nie meer so lonend vir merts nie omdat hulle mark sy plafon bereik het. “In die stad is daar nie meer ruimte om hulle bedrywighede uit te brei nie, nou wyk hulle na die platteland uit. “Plattelanders wat na die Kaap trek om werk te kom soek, word gewerf met nuwe tekkies en name-lekker-klere. Dan word hulle aangesê om namens die grootbaas in die klein plekkies waar hulle vandaan kom, te gaan smokkel.” Volgens ons bron is dit deesdae verbasend om te sien hoe selfs druglords van die platteland big players in die Kaapse Vlakte se dwelmmark is. “In Eersterivier, byvoorbeeld, is een van die grootste druglords nie van die Kaap nie, maar van die Karoo afkomstig. “Hierdie ouens bly nie eens in die area waar daar gesmokkel word nie. “Hulle bly in rykmansbuurte en hulle tweede in bevel moet toesien dat hulle operations glad verloop. “Die platteland is nie meer die platteland nie. “Dit is ’n goudmyn vir die stad se merts wat uitwyk omdat hulle nie meer verder deur die big players ge-tax wil wees nie.” Son op Sondag het ’n bietjie die platteland deurkruis om eerstehands te ervaar hoe hierdie voormalige hemel op aarde deesdae daar uitsien. Toevallig het ons ’n jong man teëgekom wat ’n paar dae gelede op parool vrygelaat is. “Om eerlik te wees, daar is nie veel om hier te doen nie,” het hy dadelik gesê. “Hier is nie werk nie en kreef­seisoen-tyd verkoop ek maar kreef vir ’n living. “Juis in Desember het ’n Kapenaar in Langebaan vakansie gehou. “Hy en sy vrou was onder goud en hy het my later beloof om vir my tik uit die Kaap te bring sodat ek hier vir hom kan smokkel. “Ek likes nie drugs smokkel nie. Maar wat moet ek dan maak as my maag raas?” Die woordvoerder van die Saldanhabaai-munisipaliteit (SBM), Ethne Julius, sê die handel en misbruik van dwelms het ’n negatiewe impak op hulle streek. “Ons het ’n jeugraad op die been gebring wat veral fokus op die fight teen drugs. “Met die enorme infrastruktuur-besteding in die Saldanha-area en die migrasie van mense wat op soek is na werk hier, skep dit ongelukkig ’n poten­siële ‘nuwe mark’ vir dwelmsmokkelaars.” Cayla Murray, die woordvoerder van die pas verkose LUR vir gemeenskaps­veiligheid, Albert Fritz, sê meer as ’n derde van alle dwelmverwante misdade in Suid-Afrika word in die Wes-Kaap aangeteken. “Hiervan is die platteland verantwoordelik vir sowat 33% van alle dwelmverwante misdrywe in die provinsie,” sê sy. Volgens haar wys die analise van historiese misdaad-data dat dwelmverwante misdade in veral tradisionele vissersgemeenskappe aan die toeneem is omdat bendes deesdae dwelms verruil vir mariene bronne soos perlemoen en kreef.