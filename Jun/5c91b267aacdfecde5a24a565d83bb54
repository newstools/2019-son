TWEE van Mzansi se gunsteling-akteurs gaan hulle lyf speurder hou in M-Net se nuwe reeks Trackers. Die reeks is gebaseer op Spoor, die sewende speurverhaal van die gewilde Suid-Afrikaanse skrywer Deon Meyer. In die boek word verskeie storielyne inmekaar geweef. Dit fokus op swartrenoster-stropery, die CIA, georganiseerde misdaad, diamantsmokkelary, staatsveiligheid en terroriste wat dreig om Kaapstad aan te val. Die reeks van ses episodes is in en rondom Kaapstad geskiet, met ’n skitterende rolverdeling van internasionale en local talent. M-Net het in ’n verklaring twee van die reeks se akteurs bekend gemaak. Die een is Sandi Schultz, wat tans in die riller-reeks Spreeus te sien is. Die ander is die aantreklike Thapelo Mokoena van Broken Vows. Sandi vertolk die rol van die hoof van die PBI, Janine Mentz, wat om haar agentskap se oorlewing veg. Sy ontdek terselfdertyd ’n Islamitiese terreurgroep beplan ’n groot aanval op Kaapstad. Thapelo vertolk die rol van Quinn, Janine se lojale en hardkoppige vriend. Quinn is ’n baie intelligente agent en is vasbeslote om die agentskap te red. Hy wil ook die grootste terreuraanval in Suid-Afrika probeer voorkom.