SUID-AFRIKA se krieketspan sal waarskynlik iewers binne die volgende 12 maande in Pakistan gaan toer. Krieket Suid-Afrika het nog nie amptelik op ’n uitnodiging van Pakistan gereageer nie, maar die kanse is glo goed dat die Proteas sal toer. Pakistan se krieketbase is gretig om besoekers te ontvang en sal selfs net ’n blitsbesoek waardeer. As Suid-Afrika wel die toer onderneem, sal daar nie toetse gespeel word nie, maar net eendaagse of T20-wedstryde. Ná Maart 2009, toe daar ’n aanval op Sri Lanka se spanbus was, het Pakistan min kans gekry om spanne te huisves. Zimbabwe was in 2015 in Pakistan en ’n Wêreldspan het in September 2017 drie T20-wedstryde daar gespeel. Sri Lanka het in Oktober 2017 een T20-wedstryd gespeel en die Windies het laas jaar in Karatsji vier T20-wedstryde gespeel. Die res van Pakistan se tuiswedstryde word in die Verenigde Arabiese Emirate gespeel. Al hoe meer internasionale spelers raak by Pakistan se T20-liga betrokke. Die land se krieketbase glo dit sal meer lande die vertroue gee om hulle spanne na Pakistan te stuur. Maar voordat KSA die groen lig vir ’n toer in Pakistan sal gee, sal hy sekerheid moet hê dat die veiligheid van die Proteas gewaarborg kan word.