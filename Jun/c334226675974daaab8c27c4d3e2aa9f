DIE Oostelike Provinsie se o. 18-rugbyspan slyp dié week in Uitenhage kliphard vir die Cravenweek. Tussen die reënweer deur word daar by die Hoërskool Die Brandwag deeglik voorberei vir die week. Dit begin Maandag by Grey Kollege in Bloemfontein. Nie een van die Oos-Kaap se spanne, die Grens of die OP, sal egter Maandag al in aksie wees nie. Hulle speel eers Dinsdag. Die OP kom dan teen die Griffons te staan en die Grens pak die Blou Bulle. Die Grant Khomo-week vir o. 16-spanne en die Cravenweek vir o. 13’s word hierdie week in Witrivier gespeel. Die OP se o. 13’s leef swaar, maar die o. 16-span het verras. Die span het die Blou Bulle sommer op die eerste dag met 15-13 geklop. Laas naweek het die Grens en die OP se o. 18-spanne nie juis watwonderse spel opgedis nie, skryf Chesley Daniels. Die Grens en die OP het mekaar in Grahamstad reeds in hulle jaarlikse vriendskap­like wedstryd die stryd aangesê. Die Grens was met 24-17 baas. Albei spanne se dissipline het egter gelol. Albei het ook gesukkel om hulle ritme te vind. Abongile Klaas (vleuel) het wel stewige spel vir die OP gelewer. Die kaptein, Brendon Wilke (senter), het gewys hy het sy beserings afgeskud en sal in Bloemfontein kan speel. “Die Grens se strukture was beter, maar ons stel dinge by die oefenkamp reg,” het die sekretaris van OP Skolerugby, Neville Botha, gesê.