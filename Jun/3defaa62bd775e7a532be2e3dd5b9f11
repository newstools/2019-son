DIE rugbyspan van Heidelberg het in sy missie geslaag om ná die eerste ronde van die Suidwestelike Distrikte se Premierliga in die topvier te wees. Johan Erasmus, afrigter van die Heibies, het sy troepe geloof vir die manier hoe hulle die sege van 12-9 oor Groot-Brakrivier in Heidelberg uitgegrind het. Die laaste wedstryd in die eerste ronde  in die Suidwestelike Distrikte se Premierliga was ’n taai affêre en die manne het mekaar behoorlik aangevat. Die besoekers was aanvanklik met 6-5 voor danksy twee strafdoele van die heelagter, Roshwin Abrahams. Die slot Simon du Toit het die tuisspan se eerste drie gedruk. Die tuisspan het ook die dienste van die voormalige stut van die Cheetahs BG Uys bekom. Hoewel Abrahams sy span met ’n derde poging pale toe in die game gehou het, het hy laat in die wedstryd met twee pogings pale toe misluk. Motivering “Dit was een van daai wedstryde waar ons moes hard werk. Harde werk is die spil waarom dié span draai. Ons weet as ons ons doelwitte wil bereik, moet ons baie opofferinge maak,” het Erasmus gesê. “Gelukkig het ons ’n groep spelers wat saam ’n doelwit wil bereik en dit is om aan die einde van die seisoen in die halfeindronde te wees. “Om ná afloop van die eerste ronde onder die topvier-spanne te wees, dien as ’n groot motivering vir ons.” Heidelberg staan nou op 40 punte ná 11 wedstryde. Evergreens is bo met 44 punte terwyl Cru­saders met een punt minder die tweede plek beklee. Crusaders het een wedstryd minder gespeel. HEIDELBERG – drieë: Simon du Toit, Marcel Marais; doelskop: Corbin Swartbooi. GROOT-BRAK – strafskoppe: Roshwin Abrahams. Ander uitslae: Jaguars 37, Stars 13; Crusaders 38, Maori 12; Bridgton 40, Barbarians 34; Heidelberg 12, Groot-Brakrivier 9; Blanco 10, Evergreens 44.