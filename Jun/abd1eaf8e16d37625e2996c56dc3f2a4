ANTON Marcus sal die Durban July-gunsteling, Hawwaam, op 6 Julie op Greyville ry. Volgens Gold Circle was Hawwaam sy eerste keuse, terwyl Gavin Lerena op die rug van die derde gunsteling, Rainbow Bridge, sal wees. Rainbow Bridge se afrigter, Eric Sands, asook die eienaar, was onder die indruk Marcus sou hulle perd ry. Marcus het egter al voordat hy Rainbow Bridge in die Gr. 1 Rising Sun Gold Challenge gery het, gesê hy sal Hawwaam in die July wil ry. Sands sê hy is nou op soek na ’n ander jokkie, want hy wil nie iemand op sy perd se rug hê wat nie daar wil wees nie. Lerena, daarenteen, het vroeër gesê hy sal die kans aangryp om Rainbow Bridge te ry. Hy het egter toe nie geweet Hawwaam sal in die July in aksie wees nie. Lerena was oorspronklik Hawwaam se gereelde jokkie, maar moes vroeg in Mei op aandrang van die Wilgerbosdrift- en Mauritzfontein-stoet Cascapedia in die Gr. 1 Premier’s Champions Challenge ry. Marcus het toe op Hawwaam se rug geklim. Hawwaam het die Champions Chal­lenge gewen en die afrigter, Mike de Kock, het besluit om Marcus se dienste te behou. Daarna het hulle ook die Gr. 1 Daily News 2000 gewen. Sands sê hy was effe teleurgesteld in Rainbow Bridge se derde plek in die Gold Challenge oor 1 600 m verlede naweek. Hy sê hy sou graag wou weet wat die uitslag sou wees as Rainbow Bridge se pad nie versper was nie. Rainbow Bridge se pad is versper toe Cirillo nader gekom het om die uiteindelike wenner, Do It Again, die stryd aan te sê. Sands sê hy is eintlik verbaas Rainbow Bridge kon onder die omstandighede steeds derde verby die wenpaal nael. Volgens Sands het Marcus ná die wedren net gesê Rainbow Bridge kort ’n afstand verder as 1 600 m. Vroeg in die wedren was Rainbow Bridge baie gretig om aan die gang te kom en Marcus moes hom effe inhou sodat hy nie té vroeg té vinnig hardloop nie. Daarna het hulle in die middel van die groep genael. Sands sê hy dink nie Rainbow Bridge het aanvanklik te vinnig gehardloop nie. Hy sê Rainbow Bridge is die tipe perd wat sy kop sal lig as jy net aan sy mond raak. Rainbow Bridge se jongste wedsyfer is 5-1.