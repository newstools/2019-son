EEN en ’n half maande se oefening met die kolf werp beslis vrugte af. Só sê Bangladesj se veelsydige Shakib Al Hasan ná sy tweede honderdtal in die World Cup in Engeland en Wallis. Shakib het 124 van 99 balle gemoker om die Tiere van ’n sege van sewe paaltjies oor die Wes-Indiese Eilande te verseker. Dit was Bangladesj se tweede oorwinning by die skouspel. Hy het Suid-Afrika ook twee weke gelede geklop. Shakib het teen die Proteas ook ’n rol met die kolf gespeel en toe in die nederlaag teen Engeland sy eerste 100-tal by die toernooi aangeteken. “Dit voel great,” sê Shakib oor sy kolfvertoning. “Om deur te kolf tot aan die einde is bevredigend. Ek het in die laaste maand en ’n half baie hard aan my kolfwerk geskaaf en dit werp nou vrugte af.” Volgens Shakib het hy en sy spanmaats nooit getwyfel in hulle vermoë om die Windies se telling van 322 te slaan nie. Hy sê hy was dus sommer gretig om vroeg op nr. 3 te gaan kolf. “Dit was ’n goeie telling wat die Windies gekry het. Maar ek weet nou nog nie wat my besiel het toe ek besluit het om derde te gaan kolf nie,” grap Shakib. “Ek besef nou dit gee my dalk meer tyd en geleent­hede in die middel.” Die Tiere se ster het ook ’n spesiale mylpaal bereik en bevind hom in gerekende geselskap as een van min veelsydige spelers wat met 6 000 lopies én 250 paaltjies kan spog. Ander veelsydige spelers wat dit vermag het, is Suid-Afrika se Jacques Kallis, Kapil Dev van Indië, Sri Lanka se Sanath Jayasuriya en Shahid Afridi van Pakistan.