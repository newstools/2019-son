TWEE ontevrede groepe het Donderdag buite die Baaise raadskantore betoog. Vroegoggend was dit die watermeterlesers, loodgieters en elektrisiëns. Lizo Brown, wat namens die groep praat, het gesê in Desember 2018 is besluit dat hulle permanente aanstellings sou kry. “Dit het nou nog nie gebeur nie. Nou skielik sien ons ons poste word geadverteer sonder dat ons eens ingelig is.” Wat die sowat 250 werkers nog meer upset, is dat die Metro glo weier om met hulle vakbond te vergader. “Ons is broodwinners, maar ons kan nie rekenings oopmaak of ons financial future beplan nie.” Betaling Kort nadat hulle daar weg is, het ’n ander groep, meestal konstruksiewerkers, ook betoog. Sipho Gcora, wat namens die groep praat, het gesê: “Ons het duisende huise gebou en dienste gelewer, maar ons lewens word nie beter nie.” Hulle ontevredenheid spruit uit ’n beweerde verskil tussen die betaling wat hulle ontvang en wat hulle volgens hulle aanstellingsbriewe moet kry. “Ons sukkel al van 2014 af om ons geld te kry.” Hy sê ook hulle is broodwinners en hulle kinders ly. Die Metro kon nie gister kommentaar op die twee betogings lewer nie, aangesien die leierskap in die raadsvergadering was.