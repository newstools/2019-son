’N JONG ou is dié week swaar gestraf vir die verkragting van ’n 15-jarige hoërskoolmeisie. Vir sy sinlose, wellustige daad het die Calvinia-streekshof Clayton Manus (20) van Loeriesfontein ’n onaangename 18 jaar tronkstraf opgelê. Manus het tereg gestaan op ’n klag van verkragting van die dogter van ’n polisievrou in die omgewing. Volgens die staat het die voorval in Maart 2018 gebeur. Die slagoffer en Manus het saam in ’n droë rivierbedding gepaartie. Later die aand het die skoolmeisie besluit om huis toe te gaan. Terwyl sy op pad was, het Manus haar gegryp en teen die grond gegooi. Hy’t haar herhaaldelik verkrag. Hy is gearresteer en was in aanhouding tot sy vonnisoplegging dié week, sê kapt. Olebogeng Tawana, polisiewoordvoerder. Een van die jong mense van Loeriesfontein het anoniem vertel dat Manus sommer ’n “onbeskofte ou” op skool was. Blykbaar het hy later dagga en ander dwelms begin rook. ’n Plaaslike raadslid, Gizella Opperman, het haar skok uitgespreek oor die voorval op so ’n klein plattelandse dorpie. Sy het gesê: “Tans lei te min verkragtingsake tot vonnisopleggings in die Noord-Kaap. “My diepe simpatie lê egter ook by die moeder en familie van die jong man, veral omdat dit ’n eerste misdaad is.”