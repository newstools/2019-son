DIE Wes-Kaapse onderwys­departement doen ’n dringende beroep op ouers om hulle kinders se skoolkeuses te bevestig. Dit is nou vir die skooljaar 2020. Die WKOD het op 7 Junie die aanlyn-toelatingswebwerf vir ouers heropen om die uitslag van hulle aansoeke vir toelating tot die skooljaar 2020 na te gaan. Bronagh Hammond, woordvoerder van die WKOD, sê hulle doen ’n beroep op die ouers om hulle status dop te hou en die plasing teen 12 Julie te bevestig. Die departement bedank die 25 124 ouers wat reeds op sy webtuiste bevestig het. Hammond sê hulle kommer is egter dat daar 126 881 suksesvolle aansoeke is, wat aandui dat 101 757 steeds bevestiging van ouers moet kry. Ouers word aangemoedig om na die toelatingswebtuiste te gaan: https://wcedonline. westerncape.gov.za/admissions-201920. Hammond sê hulle het ook altesame byna 10 000 Whats­Apps ontvang, waarvan die meeste bevestigings van aanvaarding is, maar hulle meen die aanlynproses is voordeliger omdat die uitslag daarvan onmiddellik sigbaar is.