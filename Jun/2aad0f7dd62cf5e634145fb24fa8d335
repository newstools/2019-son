ONTMOET die man wat twee jaar sonder slaap was. Volgens Paulus (48) was hierdie slapelose jare deel van ’n volle sewe­ jaar van opleiding. In dié tyd het Godhom voorberei vir sy belangrike take hier op aarde, glo hy. Paulus is nie ’n onbekende by Son nie. In Januarie 2013 het ons berig oor die einste Paulus. Hy het tóé beweer twee diamante het wonderbaarlik op sy voorkop verskyn waarmee hy ’n vrou van vigs genees het deur haar hare teen sy voorkop te druk. Nou sê Paulus sy training is klaar en hy is gereed om die wêreld van antwoorde te voorsien. “Hoe kon ek vir twee jaar sonder slaap bly? God het my in ’n rus geplaas. “Nes iemand wat in ’n koma is nie slaap nie en eintlik maar rus, só het God my laat rus sodat Hy met my verstand kon werk. “Ek sal nooit die aand in Kraaifontein vergeet toe God met my gepraat het nie. Hy het gesê: ‘Gedenk aan my.’ “God het uit ’n ster na my gestap gekom en ’n kroon op my kop kom plaas.” Paulus sê daar is baie geestelikes wat nie verstaan wat met hom gebeur het nie. “Ek het Hom op drie geleenthede met my eie oë gesien. “Sy groot plan is nie om mense net ’n gawe te gee nie, maar om ’n pad met hulle te stap totdat hulle sy plan verstaan.” Volgens Paulus het sy sewe jaar lange training eindelik op Hemelvaartdag ten einde gekom. Paulus sê hy is nou vry om die belangrike boodskap onder almal te versprei. “Baie apostels is vasgevang in ’n kerkmafia waaruit hulle nie kan ontsnap nie. “Ek is ’n taak opgelê en dit is ’n taak waaraan ek uitvoering sal gee.”