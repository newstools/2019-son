DIE rooftogte by die Arlington tip in Walmer ruk handuit. Die DA-raadslid Tracy Weise (wyk 1) is omgekrap omdat haar mosie van dringendheid hieroor nie in Donderdag se raadsvergadering aangehoor is nie. Sy wil hê die munisipaliteit moet ernstig kyk na die opleiding van veiligheidswagte sodat hulle met wapens kan begin werk. Volgens die statistieke wat Weise aan Son verskaf het, was daar van Desember tot vandeesmaand sowat 40 rooftogte by dié tip. Mense wat daar vullis gaan dump het, is met messe en vuurwapens beroof. “In Desember is vier rooftogte aangemeld, in Januarie twee, in Februarie vier, in Maart twee, in April ses, in Mei twintig en tot dusver dié maand twee. “Hou in gedagte dat daar ook mense is wat dit nie by die polisie aanmeld nie,” sê Weise. Kol. Priscilla Naidu, ’n polisiewoordvoerder, sê die polisie het kennis geneem van die toename in rooftogte by die Arlington tip in Mei. “Die polisie raai mense aan om ekstra waaksaam te wees en om nie sommer enige iemand se hulp te aanvaar nie. Aangehou “Van die slagoffers is genader deur onbekende persone wat aangebied het om die vullis te help aflaai. “Daarna is die mense met ’n mes of vuurwapen aangehou en van hulle selfoon en geld beroof. “Die meeste voorvalle kom tussen 11:00 en 17:00 voor en baie sake is tussen Vrydag- en Maandag­oggend aangemeld.” Naidu raai mense ook aan om nie waardevolle besittings met hulle saam te vat tip toe nie – veral as hulle alleen soontoe gaan. “As jou instink jou waarsku daar is gevaar, ry liewer aan en kom terug wanneer dit veiliger is.” In die lig van dié gebeure het Weise ’n mosie voorberei vir 6 Junie se raadsvergadering, maar die speaker, Buyelwa Mafaya, het dit nie eens genoem nie. Nadat die vergadering verdaag het, het die DA-raadslid Gustav Rautenbach glo in die verbyloop vir Mafaya (ANC) gevra wat van die mosie geword het. Sy het glo geantwoord die mosie is “incompetent”. Dít het Weise en Rautenbach ontstel. In die mosie sê Weise die sekuriteitsmaatreëls by die Arlington tip het so erg agter­uitgegaan, die munisipaliteit verskaf nie meer ’n veilige perseel aan inwoners wat hulle vullis daar gaan weggooi nie. “In die verlede was die Arlington tip toegerus met 13 gewapende en opgeleide wagte. Tans is daar sewe ongewapende wagte op die perseel. “Die omheining rondom die tip is op verskeie plekke beskadig. ’n Mens kan dus maklik daartoe toegang kry en dit bevorder kriminele aktiwiteite,” sê Weise in haar mosie. Volgens haar glo die inwoners nie meer dat hulle veiligheid op die perseel verseker kan word nie. Hulle het prontuit gesê hulle sal liewer onwettig vullis stort as om die kans te waag om aangeval te word. Weise wou die raad vra om iets te doen en geld vir die beveiliging van die tip beskikbaar te stel. Bespreek Sy wou voorstel dat nog wagte aangestel word of dat dié wat nou daar is, ten minste wapens gegee word. Mafaya sê enige mosies wat nie op Donderdag se raadsvergadering aangehoor is nie, sal op die volgende een bespreek word. Sy ontken dat sy met Rautenbach gepraat het – die speaker verlaat die saal eerste nadat ’n vergadering verdaag het.