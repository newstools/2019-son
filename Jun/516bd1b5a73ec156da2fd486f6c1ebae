HARDE werk wag op Stuart Baxter en sy Bafana Bafana-troepe in die Afrikabeker-toernooi in Egipte. Dis nadat Suid-Afrika gisteraand met 0-1 vasgeval het teen die sterbelaaide Ivoorkus in hul eerste wedstryd ingroep D van die spogtoernooi. Soos verwag het die Elephants, soos die Ivoorkus se span genoem word, die meeste balbesit gehad en talle kanse geskep. Ibrahim Kamara, afrigter, se Ivoorkus-span het Bafana Bafana ook onder groot druk geplaas met dwars- en vlugballe in die doelgebied. Suid-Afrika het dit egter hard probeer teenwerk, maardit het geen impak gehad nie. Bafana Bafana se kaptein, Thulani Hlatswayo, het in die eerste helfte ’n goeie kans verspeel om die deurbraak te maak. Dit was toe hy Sifiso Hla­nti se dwarsskop van die linkervleuel net-net verby die doelhok gestuur het met sy koppoging. Hierna het Bafana Bafana sy geluk getry. Eers was Nicolas Pépé bitter ongelukkig toe sy free kick van buite die doelgebied Ronwen Williams geklop het maar nie die dwarspaal nie – tot Suid-Afrika se verligting. Direk hierna was Williams wel op sy stukke toe hy Jonathan Kodjia van ’n ­seker­ doel weerhou het. Williams was kalm en het sterk gestaan om Kodja se vurige skoot van binne die doelgebied uit te hou en sy span in die wedstryd te hou. Williams se heldedaad het egter nie gekeer dat Kodjia sy span se enigste doel in die 60ste minuut aangeteken het nie. Daar was egter hoop vir Suid-Afrika in die tweede helfte, met die rustyd-telling wat 0-0 gelykop was. Daar moet ook beklemtoon word dat die kombinasie van Percy Tau en Aubrey Mothiba nie die impak gehad het wat verwag is nie. Bafana Bafana is in die tweede helfte weer onder groot druk geplaas. Dit was veral toe Williams, met hoë balle in Bafana se doelgebied getoets is. Die Ivoorkus is ook net te veel ruimte gelaat, wat bygedra het tot die druk waar­onder Bafana geswig het.