‘N SUID-AFRIKANER, wat sy vrou vermoor het om ‘n verhouding met haar suster aan te knoop, is tot 23 jaar tronkstraf in Australië gevonnis. Ahmed Dawood Seedat (37), voorheen van Ladysmith in KwaZulu-Natal, het skuldig gepleit op die moord van sy vrou, Fahima Yusuf. Hy het haar in Augustus in hul huis in Carlisle, Wes-Australië vermoor. Volgens die New Zealand Herald het Seedat die moord weke vooruit beplan Seedat, wat as rekenmeester by 'n maatskappy in Australië gewerk het, het as ‘n jong seun daarheen getrek. Volgens die Daily Star het hy gesê hy is lief vir sy vrou voordat hy haar met ‘n wheel spanner in haar bed geslaan en daarna versmoor het. Seedat het haar daarna in hul agtertuin begrawe. Volgens berigte het hy ‘n kontrakteur gekry om die gat te grawe. Hy het glo gesê dis vir ‘n swembad wat hy besig is om te bou. Ná die moord het hy vir sy vriende en familie gelieg en gesê sy vrou is na Brittanje vir ‘n oogoperasie. Hy het vir sy skoonsuster gesê sy het hom gelos. Regter Bruno Fiannaca het die moord volgens die New Zealand Herald as wreed, koud en lafhartig beskryf. “Dit was dalk tegnies lomp, maar sy gedrag was berekend,”  het die regter gesê. - News24