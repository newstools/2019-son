DIT was darem mos nou vyf keer te veel. Die Primêre Skool Lavis­rylaan het die laaste tyd erg onder vandale deurgeloop. Selfs die kinders se jungle gym is getarget. Son het gister reeds berig oor die inbrake by die skool. Diewe het binne net twee weke ’n skokkende vyf keer toegeslaan. Al is dit wintervakansie, het die skoolhoof, Lucille Malyon, gister spesiaal skool toe gegaan om Son te wys watse skade aangerig is. Malyon sê die skoolkinders se kos, rekenaars, die kombuiswasbak, Wi-Fi-hardeware en ’n printer is gesteel. “In die badkamers is skade aangerig en die toilette is ook beskadig. “Daar is ook nie meer elektrisiteit of water by die skool nie.” Valerie Kok, voorsitter van die skool se beheerliggaam, sê pype is gesteel. Die kwajongens het selfs van die burglar bars probeer vat. Kok sê ook: “Een van die swartborde in die klaskamer is ook gesteel. Selfs die skool se bronsklok is ook gesteel. Die klok word tussen periodes gelui om die kinders te roep.” Dit lyk of die diefstal deur die dag plaasgevind het. Gister het ouers en van die leerders die skool probeer regruk. Kok sê tot die swaaie op die jungle gym is gesteel. Vroeër is aangedui die Bishop­ Lavis Development Forum gaan met ander rolspelers vergader om planne te maak om die skool veilig te hou.