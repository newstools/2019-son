OPVOEDKUNDIGE aktiwiteite vir kinders word tans by die Evangelies-Lutherse Kerk in Springbokweg, Bridgton, aangebied. Dit word gedoen om van die omgewing se jeug in die skoolvakansie positief besig te hou. Volgens Loretta Ryneveld, ’n gemeentelid wat betrokke is by die kerk se jeugbrigade en inisieerder van die projek, is alle kinders welkom om daagliks na die kerk te kom, ongeag aan watter kerkgenootskap hulle behoort. “Dit gaan nie oor ’n spesifieke kerk nie, maar oor ons kinders wat doelloos ronddwaal en omdat dit Jeugmaand is,” verduidelik Ryneveld. Volgens haar word die kinders besig gehou met speletjies, dans en sang. Dit is terwyl verteenwoor­digers van verskeie staatsdepartemente, sowel as van die Oudtshoorn-munisipaliteit, soos die brandweer en die verkeersdepartement, genooi is om van tyd tot tyd met die kinders te kom praat. En om die magies vol te hou, word daar elke dag twee gratis maaltye verskaf. Kinders is sommer baie welkom om van Maandag tot Vrydag, van 10:00 tot 16:00, tot aan die einde van die skoolvakansie te kom deelneem.