WANNEER Craig Walters op Dinsdag 2 Julie in Napoli, Italië, teen Frankryk die landslied uit volle bors gaan sing, sal trane van vreugde vrylik in Stellenbosch en Elsiesrivier rol. Walters is lid van die Suid-Afrikaanse Studentesportunie (Ussa) se sokkerspan wat aan die Wêreld­studentespele deelneem. Tussen die armoede en geweld van sy gemeenskap in Leonsdale in die hart van Elsies staan sy prestasie as ’n brandende fakkel van hoop. Dis ’n teken van die droom van sy gemeenskap vir ’n beter lewe. Vir die Universiteit Stellenbosch is Walters se deelname aan die Spele ’n geskiedkundige gebeurtenis. Hy is die eerste sokkerspeler van die Maties – beter bekend as ’n bastion van rugby – wat die instelling by dié Spele verteenwoordig. Walters is ’n onderwys­student in sy vierde jaar wat beoog om in sy gemeenskap klas te gee om terug te ploeg. “Dit het reuse- en waardevolle betekenis vir my, en ek wil elke oomblik daarvan geniet en die ervaring binne my bewaar. “Ek wil my gemeenskap sowel as die Universiteit Stellenbosch trots maak. “Ek verteenwoordig my gemeenskap en my land. Ons wil graag die uitklopronde van die toernooi haal,” het Walters gesê. Hy het verlede jaar opslae gemaak as lid van die Ussa- span wat die nasionale o. 21-toernooi in Durban gewen het. Desmond Crowie, afrigter van die Maties se sokkerspan, het gesê by dié universiteit is jy eers student, dan atleet en Walters leef dít uit. “Om sy toegewydheid te bewys het hy talle aanbiedinge verwerp om beroepsokker te speel. Hy verkies om eers sy graad te voltooi. “Bo en behalwe sy prestasie as sokkerspeler is hy ’n akademiese rolmodel.”