DIS nou wel die skoolvakansie, maar dit beteken nie kinders se minds moet leeg wees nie. Dít is die mening van past. Daniel Campbell van God’s House of Glory Community Church in Retreat, Kaapstad. Campbell bied, in samewerking met die Wes-Kaapse departement van gemeenskapsveiligheid, opvoedingsprogramme gedurende die vakansie aan vir die kinders van Retreat, Cafda en Lavender Hill. Campbell sê: “Die program duur tot volgende week. Ons sou dié week begin het, maar toe besluit ons om laas week te begin om die kinders besig te hou. Die kinders kry brekfis; daarna is dit tyd vir devotion, en dan word hulle onderrig in life skills. Hulle kry ook lunch.” “Ons praat oor missing children, mishandeling, drugs – bewustheid daaroor, trafficking en die misbruik daarvan. “Dit is ’n wisselwerking, want ons almal leer van mekaar, selfs ek. Die onderrig word afgewissel met speletjies.” Campbell sê wanneer ’n kind by die huis kom en sê hy of sy het iets geleer, is hy tevrede, want dan het hy sy job gedoen. Hy sê in baie gevalle is daar geen kommunikasie tuis nie. Campbell sê: “Mense kom by die huis en dan kyk hulle TV of doen net hulle eie ding. Ek wil graag hê familielede moet weer betrokke raak by mekaar.” Hy sê die kinders het nie rigting nie. Hy wil hê hulle moet al in gr. 8 weet watter vakke hulle tot in gr. 12 wil neem.