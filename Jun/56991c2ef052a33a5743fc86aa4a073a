NÁ SY eie vrot treinrit gisteroggend meen die minister van vervoer, Fikile Mbalula, hy het nou ’n plan om treindienste te fix. Mbalula is een van ’n rits politici wat onlangs op treinritte gegaan het. Mbalula se avontuur, voor sonop, sou by die Chris Hani-stasie begin en by die Langa-stasie eindig. Pres. Cyril Ramaphosa het voor die verkiesing die nuus gehaal toe hy in Johannesburg trein gery het en die trein met meer as twee ure vertraag was. Ander politici wat ook die trein-ding gedoen het, is die Wes-Kaapse premier, Alan Winde, en Mbalula se voorganger, Blade Nzimande. Mbalula en sy gevolg van omtrent 20 sterk sou luidens sy departement se verklaring by die Langa-stasie afgeklim het. Die trein was egter ouder gewoonte met meer as 30 minute vertraag en het toe weens ’n verdere rits vertragings by die Philippi-stasie tot stilstand gekom. Die minister en ’n hele span groupies het toe in die gerief van kombi’s en ’n bloulig-konvooi padlangs na die Langa-stasie gery. Pendelaars in Khayelitsha was moerig toe hulle gesien het dosyne polisielede en sekuriteitswagte omring Mbalula vir die treinrit. ’n Pendelaar wat geweier het om sy naam te gee, het gesê: “Dis geen wonder daar is so baie polisie en sekuriteitsbeamptes hier nie, want die minister is hier. “Gewoonlik is daar geen polisie of sekuriteitswagte op die stasie en op die treine nie. “Skollies maak soos hulle wil met ons.” Yvonne Dick van United Commuters Voice het aan Mbalula gesê daar is geen kommunikasie met pendelaars wanneer daar vertragings is nie. Dick, wat daagliks tussen Worcester en die Kaap travel, het gesê sy het al langer as 9 uur op ’n trein gesit. Dis die travel-tyd vir ’n vliegtuigpassasier van Kaapstad na Doebai! Thobelani Mathole en nog ander pendelaars het kort nadat Mbalula se rit begin het, hulle tickets na die tick­et office teruggevat en hulle geld teruggekry. Mathole het gesê: “Ons het die tickets teruggevat, want die trein is weer vertraag. “Elke keer as die trein laat is, vat ons die kaartjies terug en dan kry ons die geld terug. “Ons kan nie bekostig om laat te wees vir werk oor die treine altyd laat is nie. Dis bleddie frustrerend.” Nozibele Msutwana, wat in Plumstead werk, het gesê hulle lewe is in gevaar omdat die treine enige tyd op enige plek stop. Msutwana, ’n domestic worker, het gesê: “Ons soek sekuriteitswagte, want as die trein in die middel van nêrens stop, kry die skollies ’n kans om in te klim en ons te beroof. “Nog ’n ding is die geld wat ’n mens byna elke dag weens trein-vertragings op taxi fares betaal. “Ek verdien nie baie geld nie, maar dan koop ek ’n maandkaartjie net om weer geld op taxi fares te spend.”