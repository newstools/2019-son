BANDARI FC van Kenia is nou een sokkerklub wat nie op sy louere rus nie. Die klub van Edward Odour, CEO, het gister in die Kaap geland om sy voorseisoense voorbereiding voort te sit. Bandari berei hom ook voor op sy Confederation Cup-verpligtinge nadat hy die SportPesa Shield-kompetisie in Kenia gewen het. Odour sê hulle is dankbaar om in die land te wees – en veral in Kaapstad. “Ons borg het gesê as ons sukses behaal, moet ons so gou moontlik met ons voorbereiding vir die Confed Cup begin,” het Odour vertel. Odour sê hulle het ’n jong groep spelers met ’n gemiddelde ouderdom van 23 jaar. Hy het ook uitgewys dat dit ’n goeie kans is vir hulle spelers om in Suid-Afrika raakgesien te word. “Ons gaan beslis nie in ons spelers se pad staan om te groei nie. “As daar spanne is wat in hulle dienste belangstel, kan ons beslis onderhandel,” het hy gesê. Bandari pak Cape Town City môre in ’n friendly in Observatory.