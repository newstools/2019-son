DIE familie sal hulle geliefdes nooit vergeet nie en gemeenskappe sal hulle altyd onthou as die unsung heroes van die Baaise Northerns. Vrydag het verskeie families wat iemand aan die dood afgestaan het, by die Bethelsdorp-begraafplaas bymekaargekom. Hulle het gebid en die ou dae met seer harte onthou. Die oorledenes was almal destyds lede van die Northern Areas Youth Congress (Nayco) wat betrokke was by die Northern Areas Uprising in die laat 1980’s en vroeë 1990’s. Nayco het onder meer die jeug van daardie tyd gemobiliseer en gelei in die struggle en teen die opvoedingstelsel geveg wat minderwaardig was. Volgens Charles Hans, sekretaris van die Northern Areas Uprising Committee (NAUC), het dié jeug-aktiviste destyds baklei teen apartheid en vir gelyke en gehalteonderrig by skole in die Northerns. “Die doel is om erkenning te gee aan gewese Nayco-lede vir die bydrae wat hulle gelewer het in die stryd teen apartheid. “Later wil ons ’n memorial stone oprig waarop al hulle name is sodat ons onthou dat hulle deel van die stryd was,” verduidelik Hans. Van die ontslape aktiviste het intussen in ongelukke gesterf en ander aan siektes en natuurlike oorsake. Een man, Irvin Pieterse (1963 – 2017), is vermoedelik jare nadat hy in aanhouding was, oorlede aan kopbeserings wat hy opgedoen het. Jeanette Lawrence (67), Pieterse se suster, sê sy sal hom onthou as ’n sagte mens wat amper erger was oor die community as sy familie. As 25-jarige jeugaktivis is Pieterse deur die polisie aangehou en glo gemartel. “Hy het nooit daaroor gepraat nie. Maar hy het eenkeer vir my gesê hulle het hom in ’n sak toegemaak en onder die rivierwater gedruk en hom forseer om te praat. “Hy het nooit gesê hoe hy die houe op sy kop gekry het nie. Toe hy vrygelaat is uit St. Albans, was hy siek en nooit weer dieselfde nie. “Wat my pla, is dat ons niks vergoeding gekry het van daardie tyd se regering vir ál die pyn wat ons deurgemaak het nie,” sê Lawrence. Pieterse was een van ag kinders, van wie vyf nog lewe. Sy enigste kind, Raeeza Prince (26), is verlede jaar aan ’n hartaanval oorlede. Andrew Sauls (1966 – 2015) is dood aan bloedkanker. Sy ma, Sophia (72), sê hy was verskriklik siek. Hulle is toe na die dokter vir toetse. “In die tyd dat hy siek was, het hy sy broer, wat longkanker gehad het, hospitaal toe gevat. “Later is Andrew self in die hospitaal opgeneem,” vertel Sophia. Wat haar pla, is die feit dat die hospitaal hulle nie laat weet het sy eindtyd is naby nie. ’n Nurse het hulle gebel om te laat weet van sy dood. “Ek het nie closure gekry nie. Ons het Andrew in die steek gelaat, want hy was alleen toe hy gesterf het,” sê sy huilend. Sophia voeg by dat haar seun sy familie half afgeskeep het om vir die gemeenskap te werk. Andrew was die oudste seun van sewe kinders, van wie vyf nog lewe. Al vyf sy kinders lewe nog. Lede van die Truth Squad was ook Vrydag by die grafte om hulle ondersteuning aan te bied. Raymond Mateza van die Truth Squad meen dis belangrik dat jong mense van vandag ook weet wat hulle herkoms uit die struggle is. Hans sê op ’n vergadering ’n paar weke gelede met munisipale beamptes van die departement van sport, kuns, kultuur en rekreasie is ooreengekom dat twee beamptes Vrydag by hulle sou aansluit in die Bethelsdorp-begraafplaas. Hulle het egter nie opgedaag nie. By die Papenkuil-begraafplaas is daar ’n gedenksteen opgerig ter herinnering van tientalle aktiviste wat deur daardie tyd se regering vermoor is tydens die onrus.