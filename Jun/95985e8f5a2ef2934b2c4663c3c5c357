SY BOULSYFERS wys watter waardevolle krieketspeler hy vir Suid-Afrika is, maar dit is sy passie wat die grootste indruk maak. Dit is hoe Krieket Suid-Afrika (KSA) se uitvoerende hoof, Thabang Moroe, hulde aan die bybreker Imran Tahir gebring het. Moroe het Tahir daarmee gelukgewens dat hy gister net die 24ste Protea geword het wat in 100 eendaagse wedstryde gespeel het. Tahir het dié mylpaal in Suid-Afrika se Wêreldbeker-stryd teen Bangladesj op die Oval in Londen bereik. “Dit is gepas dat hy sy mylpaal in dié toernooi bereik, aangesien hy sy buiging vir ons in 2011 se Wêreld­bekertoernooi gemaak het,” het Moroe gesê. “Sy vertonings spreek vanself. Hy is die Protea met die beste eendaagse boulsyfers (7/45) en het ook die vinnigste by 100 eendaagse paaltjies uitgekom. “Wat my egter die meeste van Tahir beïndruk, is die passie waarmee hy sy aangenome land verteenwoordig. “Hy is ’n ware professionele speler wat op 40-jarige ouderdom steeds kliphard aan sy vaardighede en fiksheid werk.” Tahir het dit as ’n “baie spesiale oomblik” beskryf om in sy 100ste wedstryd te speel. “Dit is ’n droom wat waar geword het. Daarvoor is ek dankbaar teenoor Suid-Afrika en sy mense,” het Tahir, wat in Pakistan gebore is, gesê. “Ek hou daarvan om uitdagings aan te pak. Ek is altyd gereed om in enige situasie te boul.” ’n Ander lid van die Proteas se WB-groep wat nader aan ’n mylpaal kom, is JP Duminy. Hy het gister sy 196ste eendaagse wedstryd gespeel. Duminy kan in dié toernooi die sewende Protea word wat in 200 of meer ODI’s gespeel het. In die huidige groep is daar nog vyf ander Proteas wat al meer as 100 ODI’s agter die rug het. Hulle is Hashim Amla (175), Faf du Plessis (136), Dale Steyn (123), David Miller (121) en Quinton de Kock (108). Jacques Kallis (323) hou die SA rekord vir die meeste ODI’s.