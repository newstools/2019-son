DIS oor Melvin Volkwyn se donker verlede dat sy borgtogaansoek gister geweier is. Die voormalige “ikoon en stylist” het gister met ’n poenskop by die hof ingekom. Sy blonde hare is afgeshave. Die bekende gay haarkapper van Eersterivier het gister in die Blue Downs-landdroshof verskyn. Die staat voer aan hy het Orderick Lucas (1) ontvoer, vermoor en toe in ’n drein gedump. Die kind se ontbinde lyk is op 2 April in ’n drein om die draai van sy ouma se huis gevind. Hy was nege dae vermis. Weens ontbinding was dit vir die patoloog moeilik om die oorsaak van Orderick se dood vas te stel. Die lykskouingsverslag is nou verwys na die senior patoloog prof. Johan Dempers vir ’n tweede opinie. Dempers is bekend vir sy deurslaggewende rol in die moordsaak van Courtney Pieters (3) van Elsiesrivier. ’n Tweede outopsie op Pieters se weefsel het getoon sy het nog gelewe toe Mortimer Saunders haar verkrag het. Net ’n paar van Volkwyn se eens groot groep ondersteuners het vir die saak opgedaag. Landdros Feroza Rudolph het in haar uitspraak gesê die hof het na Volkwyn se misdaadgeskiedenis gaan kyk. “In twee gevalle waar jy van winkeldiefstal aangekla is, het jy vals name en vals adresse gegee. Jy het nooit opgedaag vir die hofverskynings nie en die sake is as gevolg daarvan uitgegooi.” Sy het gesê Volkwyn het ook gelieg en gesê hy het nie vorige veroordelings nie. “Gegewe jou geskiedenis is dit hoogs waarskynlik dat jy ook dié hofverrigtinge gaan ontduik. Daarom gaan die hof jou nie borgtog gee nie.” Rudolph het ook op Volkwyn se lawyer, Crystal Paulse, se vertoë gereageer. Volgens Paulse het die staat ’n swak saak teen Volkwyn. “Die staat het in die borgtogaansoek bewys hy het ’n baie sterk prima facie saak. Volkwyn bly ’n onskuldige man totdat dit in die verhoor anders beslis word.” Die hof het toe ook gehoor ’n klag van verkragting kan by die dossier gevoeg word. Gehoop Die staatsaanklaer, Nathan Adriaanse, het gesê hulle wag op DNS-uitslae van ’n gebruikte kondoom wat saam met Orderick se klere in ’n sakkie gevind is. Davideen Lucas, Orderick se ma, het ná die hofverrigtinge gesê sy het so gehoop daar was nie boonop stories van verkragting nie. Sy het gesê sy wens net Volkwyn wil praat. Lucas het bygevoeg: “Soos ek hom vandag gesien het, voel ek jammer en hartseer vir hom. Maar niks gaan my kind terugbring nie. Ek soek nou net die waarheid.” Volkwyn is op 24 Augustus weer voor. 