STELLENBOSCH. – ’n Hofloper het lekker pak gekry in die mang. Bongani Dlangwana het gister soos ’n baba gekerm toe hy in die Stellenbosch-landdroshof verskyn het. Dlangwana, wat in aanhouding is, word aangekla van die onwettige besit van ’n vuurwapen en diefstal. Moord Die cops het hom Maandag in die vroeë oggendure by sy huis in Khayamandi in Stellenbosch vasgetrek. Hy is een van die verdagtes ná die moord op ’n bestuurder van die Shoprite-tak in Zweletemba in Worcester. Beatrice Manuel is Sondagoggend oorval toe sy vir haar werkers oopgesluit het. Haar man, Arnold, het aan Son vertel sy vrou is in die voorkop geskiet nadat sy die kluis vir die aanvallers oopgesluit het. Landdros Luvuyo Melane het die klagte teen Dlangwana aan hom verduidelik. Melane het hom ook gevra of hy ’n Legal Aid-prokureur of ’n privaat een gaan aanstel. Dlangwana het egter in ’n ander rigting gepraat en beweer die cops het hom aangerand, en toe begin hy strip om te wys. Hy’t beweer die cops het hom geslaan terwyl hulle beweer het dis sý vuurwapen wat hulle gevind het. Melane het aan Dlangwana gesê: “Ek wil niks weet van die gun wat jy sê hulle beweer joune is nie. “So, jy sê die polisie het jou regoor jou lyf geslaan?” Die staatsaan­klaer, Linda Gerber, het aan die hof gesê die staat gaan Dlangwana se aansoek om borgtog teenstaan. Gerber het gesê dit is omdat hy op ’n skedule 5-misdryf teregstaan. “Die verdagte is al voorheen gevang vir gewapende rooftog,” het Gerber gesê. “Die speurders van Worcester­ het laat weet hulle is op pad om hom ook vir moord en sakeroof te arresteer. Ingelig “Ek stel voor ons stel die aansoek om borgtog tot Vrydag uit, wanneer ek sal weet wat om te doen as hy na Worcester oorgeplaas word. “Ek stel ook voor ons plaas die saak nie nou oor nie.” Dlangwana verskyn môre weer om ingelig te word oor die borgtogproses – dít is as hy nie vir die moord op Manuel gearresteer is nie.