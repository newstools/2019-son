MOORREESBURG. – ’n Staking by ’n plaaslike supermark ontaard nou in ’n rassestryd. Selfs ’n cop is deur ’n prokureur van die werkers se unie aangekla oor hy kwansuis rassisties teenoor die stakers opgetree het. Vrouewerknemers van Moorreesburg se Spar het al Vrydag onder die vaandel van Showusa (Shosholoza Workers Union of South Africa) begin staak. Die werkers eis die erkenning van shop stewards in die werkplek, dat geen tyd afgetrek mag word as die werkers toilet toe gaan nie, dat bonusse van 2018 uitbetaal word en dat werkers se oortydgeld reg betaal word. Showusa se Patrick van der Vent sê Theo Strydom, die eienaar van die supermark, weier om te onderhandel nadat die tyd op hulle memorandum verstryk het. “Ons gaan egter voort met ons picketing,” sê hy. Swaai Volgens Van der Vent tree wit klante baie rassisties op teenoor die stakers. “Hulle swaai met hulle voertuie na die werkers. “Saterdag het ’n man oor die voet van ’n vroulike werker, Henna Johnson, gery. “Die vroue wou die man uit sy voertuig ruk toe die cops intervene. “Henna moes dit toe ontgeld toe die cops háár gryp. ’n Polisielid spuit toe traangas in haar gesig. “Ons as union het ’n klag ingedien by die onafhanklike polisieondersoekdirektoraat (Opod) teen die polisieman en ’n aanrandingsklag by die Moorreesburg-polisie teen die man wat oor Johnson se voet gery het,” sê Van der Vent. Son was Vrydag op die toneel toe ’n man in ’n bakkie op die vroue afpyl. Hulle moes uit die pad spring en die ou moes hard briek. Toe Son die driver afneem, wou hy ewe onskuldig weet wat die probleem is. ’n Ander wit man het na die stakende vroue gewys en heel onskuldig vir Son gesê: “Jy moet ’n sweep vat en onder dié spul inklim, want hulle wil nie werk nie.” Strydom sê hy voldoen aan alle riglyne van die Arbeidswet, “so as hulle wil strike, moet hulle strike. “Ons het twee keer ’n jaar personeelvergaderings. Dan word werkers ingelig oor die groei van die winkel se winste. “Soos enige besigheid werk ons op ’n begrotingswins van 10%. Bonusse word bepaal deur die wins aan die einde van die boekjaar,” sê Strydom. Hy wou nie reageer op die ander eise nie. Nie die cops óf Opod het op Son se navrae gereageer nie.