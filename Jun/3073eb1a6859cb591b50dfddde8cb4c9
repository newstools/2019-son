DRIE mans, onder wie ’n Khoisan-aktivis, is Donderdagaand gearresteer nadat hulle na bewering deelgeneem het aan die onlangse opspraakwekkende konvooi. Maar voordat hulle in die hof kon verskyn, is hulle vrygelaat. Verlede naweek het tientalle voertuie byeengekom by die Gelvandale Race Track in die Baaise noordelike gebiede. Die konvooi het deur die strate van Helenvale beweeg en die mans het gangsters luidrugtig uitgedaag om hulle te kom face. Die gangsters was egter nêrens in sig nie. In Bethelsdorp het die polisie die deelnemers se planne omvergewerp en die konvooi uiteen laat gaan. ’n Video van gemaskerde mans wat oop en bloot met vuurwapens in die strate loop, het daarna soos ’n veldbrand in die sosiale media versprei. Die polisie het dadelik laat weet hulle ondersoek die saak, aangesien dit volgens hulle ’n oortreding van die Wet op die Regulering van Byeenkomste (Wet nr. 205 van 1993) is. Die polisie het gemeenskapslede gewaarsku hulle is nie bo die wet verhewe nie en dié soort optrede is gelyk aan intimidasie, wat tragiese gevolge kan hê. “Enige optog moet binne die wet gehou word. Die SAPD sal nie wetteloosheid toelaat nie,” het kol. Priscilla Naidu, ’n polisiewoordvoerder, toe gesê. Naidu het voorts gesê die saak gaan ondersoek word en diegene wat die wet oortree het, sal hof toe geneem word. Dit is toe presies wat die polisie gedoen het. Naidu het toe ook gesê die polisie gaan nie kommentaar lewer oor die arrestasies nie, aangesien die saak sub judice is. Dit beteken die saak word deur die hof oorweeg en mag gevolglik nie met die publiek bespreek word nie. Donderdag is die drie verdagtes in hegtenis geneem. Hulle het by die Humewood-polisiestasie oorgeslaap. Dié drie manne is chief Crawford Fraser­, Hakeem Vencencie en Gaby Machune. Khoisan-aktiviste, insluitend Christian Martin, het ter ondersteuning van die drie buite die cop shop gaan slaap. Martin meen die polisie moet hulle liewer toespits op die arrestasie van gangsters as om crime fighters agter tralies te sit. “Van 2017 af sit ons met meer as 200 moorde. “Die mense in die noordelike gebiede is soos ’n voël op ’n tak – enige dag kan jou beurt wees. “Ons is ongelukkig, want dié is mense wat nooit na ons wete deel was van crime nie,” sê Martin. Sowat 200 gemeenskapslede het na die hof opgeruk om hulle te ondersteun. Teen 12:00 Vrydag het die gemeenskapslede sowat R2 220 ingesamel om vir die drie se borgtog te betaal. Maar dit was nie nodig nie, aangesien hulle onvoorwaardelik vrygelaat is. Die groot groep ondersteuners het hulle heroes buite die hof in­gewag en kliphard gecheer toe die drie uitkom.