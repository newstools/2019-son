NÁ DRIE nederlae agtereenvolgens is dit geen verrassing dat raad uit alle oorde vir Suid-Afrika se krieketspan instroom nie. Die paaltjiewagter-kolwer Heinrich Klaasen is een van die huidige spelers wat met ’n voorstel vorendag gekom het om die Proteas te help om op die wenpad te kom. Klaasen was in ’n stadium ’n sterk aanspraakmaker om as die tweede spesialis-paaltjiewagter in die Proteas se Wêreldbekergroep ingesluit te word. Hy het egter nie die paal gehaal nie, maar het sy voorstel oor die Proteas se kolfwerk aan cricinfo.com genoem. Klaasen voel die Proteas is op die verkeerde pad met die aanvallende kolfbenadering wat hulle probeer baasraak onder die kolfafrigter, Dale Benkenstein, se leiding. Hy reken daar moet na ’n meer konserwatiewe kolfplan teruggekeer word waar ’n speler of twee ’n ankerrol speel en die aanvallende benadering gedemp word. Klaasen het ook indirek die veelsydige Dwaine Pretorius se insluiting by die groep bevraagteken. “Die Proteas soek wedstryd-wenners met die bal. Pretorius is nie die soort bouler wat vir jou 5/40 gaan neem nie,” sê Klaasen. Die voormalige Protea-swaaibouler Meyrick Pringle het vir meer streepballe en stadige aflewerings van die Proteas se boulers aan die einde van die teenstanders se kolfbeurte gevra. Hy het gesê die rol van die ervare spelers is nou baie belangrik om leiding te gee in die Proteas se poging om op die wenpad te kom. Hy dink in dié opsig is die verlies van die naatbouler Dale Steyn weens ’n skouerbesering ’n groot terugslag.