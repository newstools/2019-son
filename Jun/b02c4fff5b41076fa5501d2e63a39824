EOIN Morgan, kaptein van Engeland se krieketspan, kan nog nie glo hy spog met die rekord vir die meeste sesse in ’n eendagwedstryd nie. Dié hotklou het Dinsdag 17 maksimums teen Afgani­stan in ’n World Cup-wedstryd geslaan. Sy kolfbeurt van 148 lopies van 71 balle is Morgan se beste telling nog. “Daar is manne in ons kleedkamer wat iets soortgelyks kan doen. Ek het nooit in my wildste drome gedink ek kan dit ook doen nie,” het hy aan Sky Sports gesê. “Ek het rêrig nie geglo dit steek in my nie. Dit maak dit ekstra spesiaal, want ek kan nou sê ek kan compete met die jong manne in ons groep. “Ek het nie gedink vandag sou my dag wees nie – ek word nogal oud en hobbel boonop hier rond met ’n slegte rug.” Morgan het sy 100-tal van net 57 balle behaal en is nou die vierde vinnigste in ’n World Cup. Die Ier Kevin O’Brien se 50 balle is nog die vinnigste. Glenn Maxwell (51) en AB de Villiers (52) het ook minder aflewerings getrotseer om by 100 uit te kom. Engeland se volgende wedstryd is teen Sri Lanka, met nog ’n wen wat die gasheer nog nader aan kwalifisering vir die halfeindronde sal bring. Maar behalwe om die halfeindronde te haal, soek Morgan meer intensiteit van sy spanmaats in al hulle oorblywende wedstryde. “As ons dieselfde teen Sri Lanka en Australië kan doen, sal ek tevrede wees.”