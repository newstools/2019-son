DRIE ouens wat ’n man met messe aangeval, brandstof oor hom uitgegooi en hom toe aan die brand gesteek het, is gister elk vir lewenslank mang toe gestuur. Waarnemende regter Lisa Ntsepe het Lukhanyo Xoli (33), Anethemba Sabelo (24) en Bongani Klaas (23) – almal van Walmer – elk lewenslange tronkstraf opgelê vir moord. Sy het Xoli nog drie jaar tronkstraf opgelê vir aanranding met die doel om ernstig te beseer. Die vonnisse spruit uit ’n voorval op 3 Desember 2015 toe hulle Lunga Moos naby Airport Valley in Walmer gemartel en eindelik aan die brand gesteek het. En dít bloot omdat hy Xoli R150 geskuld het. Ntsepe het gesê moord is ’n skending van ’n persoon se grondwetlike reg tot lewe. Sy het hulle daarop gewys dat die moord in dié geval op gewelddadige, brutale en hartelose wyse gepleeg is. Volgens Ntsepe kan ’n mens jou net indink hoe Moos vir sy lewe moes gepleit het. Sy het gesê hy het ’n angswekkende ervaring gehad. Volgens Ntsepe leef Suid-Afrikaners in vrees omdat­ mense soos dié drie beskuldigdes in die strate rondbeweeg. Sy het na die beskuldigdes verwys as mense vir wie dit nie moeilik is om ’n lewe te neem nie. Ntsepe het bygevoeg die gemeenskap kyk na die howe vir beskerming. Met verwysing na die feit dat Moos vir Xoli R150 geskuld het, het sy gesê Xoli heg geen waarde aan ’n mens se lewe nie. Volgens haar toon die beskuldigdes ook geen berou vir hulle optrede nie. Die regter het gesê hoewel daar getuig is dat die beskuldigdes voor die voorval drugs en alkohol ingeneem het, is daar geen getuienis voor die hof oor die omvang van die uitwerking daarvan op die beskuldigdes nie. Daar is ook nie getuienis gelewer oor hoe lank en hoe gereeld die beskuldigdes dwelms en alkohol gebruik het nie. Ntsepe het gesê die hof kan dus nie ’n bevinding maak dat dit die alkohol en dwelms is wat die beskuldigdes so laat optree het nie. Sy het daarop gewys dat die beskuldigdes nog uit was op bail vir dié betrokke saak toe hulle al weer vir ander misdrywe in aanhouding geplaas is. Om daardie rede kan ’n vertraging in die verhoor nie as versagtend beskou word nie. Volgens haar is daar niks substantiefs omtrent die beskuldigdes se persoonlike omstandighede wat die hof sou noop om af te wyk van die minimum voorgeskrewe vonnis van lewenslank nie. Ntsepe het die drie mans ook unfit verklaar om ’n vuurwapen te besit. AO Luvuyo Nyati, die ondersoekbeampte in die saak, het gesê hy is tevrede met die vonnis. Adv. Velile Makasana het aangekla.