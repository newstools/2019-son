’N WANTED bendelid is Woensdag in die Baai gearresteer. Volgens kol. Priscilla Naidu, polisiewoordvoerder, was dié verdagte gesoek deur die provinsiale georganiseerde misdaadeenheid belas met bende-ondersoeke. Naidu sê ’n lasbrief vir Dan Nel (23) se arrestasie vir ’n beweerde poging tot moord is in Desember 2018 uitgereik. “Daar word gesê die klaer (27) het Dinsdag, op 25 Desember, omstreeks 16:40 buite sy huis in Reginald­weg gestaan toe die verdagte die jaart binnekom en skote in die slagoffer se rigting vuur.” Niemand is beseer nie en die man het gevlug. Woensdag het die Baai se polisiëringseenheid vir openbare orde hom in ’n huis in Voisinstraat gekry. Hy is aangehou vir poging tot moord en het gister in die landdroshof verskyn. Die speurders ondersoek ook die moontlikheid dat Nel dalk verbind kan word met ander sake.