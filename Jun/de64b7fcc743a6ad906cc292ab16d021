ALLE oë sal op Egipte se Mohamed Salah wees om te kyk of hy sy vyfster-vertonings van sy Liverpool-klub ook vir sy land kan naboots. Dis wanneer die 32ste weergawe van die Afrika­bekertoernooi vanaf 21 Junie tot 19 Julie op sy tuisbodem in die land van die farao’s aangebied word. Kameroen, wat aanvanklik die regte vir die toernooi ontvang het, is weer daarvan gestrip omdat hy agter geraak het met sy voorbereiding vir die skouspel. Die gasheerspan, wat afgerig word deur Javier Aguirre, is geloot in groep A saam met die Demokratiese Republiek die Kongo, Uganda en Zimbabwe. Egipte behoort geen uitdagings te hê om deur te dring na die uitkloprondes nie. Egipte het reeds dié trio in die kwalifiseringsrondes uitgestof. Salah-hulle het sewe wedstryde gewen en net een verloor op pad na die finals in Egipte. Daar word verwag dat Salah, ’n tweemalige Golden Boot-wenner, die on­geëwenaarde Egipte, ’n sewemalige Afrika-kampioen, na sukses sal lei in die toernooi wat uit 24 spanne bestaan. Dis ook omdat Salah goeie ondersteuning sal kry van ander gedugte Egiptiese spelers soos Arsenal se midfielder Mohamed Elneny en Mahmoud “Trézéguet” Hassan, vleuel van Kasimpasa. Gewen Die veteraan-verdediger Ahmed Elmohamady, wat met Aston Villa promosie na die Engelse Premierliga gewen het, sal die span aanvoer. Egipte, wat die toernooi laas in 2010 in Angola gewen het, begin vanjaar se veldtog op 21 Junie teen Zimbabwe in Kaïro. – AP