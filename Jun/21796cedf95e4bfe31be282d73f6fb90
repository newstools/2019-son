DIE Baaise pa wat in ’n betoging laas jaar sy dogtertjie van hulle shack se dak afgegooi het, het skuldig gepleit op ’n klag van kindermishandeling. Die 38-jarige man – wie se identiteit weerhou word om die identiteit van sy dogtertjie te beskerm – is Woensdag in die landdroshof in New Brighton gevonnis tot ’n boete van R5 000 of een jaar tronkstraf opgeskort vir vyf jaar. Die pa is in April 2018 in die Joe Slovo-plakkerskamp in hegtenis geneem nadat hy sy kind ten aanskoue van ’n gillende skare van sy shack se dak afgegooi het. Hy het sy kind op die dak van hul shack gyselaar gehou om te keer dat hulle shack, soos die ander in die gebied, afgebreek word. Konst. Luyolo Nojulumba van die Baaise metropolisie het die meisietjie gevang. Hy is intussen vir sy heldedaad vereer. Kort ná die voorval het die pa volgehou hy wou nooit sy kind seermaak nie, maar hy het die meisie vir haar ma probeer gooi omdat dit vir hom gelyk het asof die shack se dakplate wou meegee. Die pa is aanvanklik van poging tot moord aangekla, maar dié aanklag is laat vaar en vervang met die klag van kindermishandeling. Ná die voorval is die kind, toe een jaar oud, deur maatskaplike werkers van haar ouers weggeneem. Ná ’n deeglike ondersoek is die kind egter teruggeplaas in haar ma se sorg.