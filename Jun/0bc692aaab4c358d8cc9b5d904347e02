DIE fixtures vir die Engelse Premierliga is uit en dit lyk asof die kam­pioen, Manchester City, reeds die binnebaan het met gunstige bepalings. Pep Guardiola, bestuurder, se kampioenspan begin sy veldtog op 10 Augustus met ’n wegwedstryd teen Manuel Pellegrini se West Ham in die Londen-stadion. City gaan in sy laaste ses wedstryde van die seisoen nie een span pak wat in die onlangse seisoen onder die top-ses klaargemaak het nie. City weet sy grootste rival en die huidige Europese kampioen, Liverpool, kom all guns blazing vir die liga-titel. Liverpool, onder die bestuur van Jürgen Klopp, skop die seisoen op 9 Augustus op Anfield af teen die nuweling Norwich City. Die laaste keer toe die Reds die Canaries in ’n openingstryd van die seisoen aangedurf het, het hulle die liga-titel verower. Dit is nou ook die tweede seisoen agtereenvolgens dat die Merseysiders in die openingswedstryd van ’n Premierliga-seisoen speel. Maar die uitstaan-stryd van die eerste ronde is ongetwyfeld die 20-malige kampioen, Manchester United, se wedstryd op Old Trafford teen die Europa League-wenner, Chelsea. Die game sal beslis ’n toets vir die Red Devils wees. Boonop kan ’n sege teen die Blues ook die toon aangee vir die res van United se seisoen. Wat Tottenham, die Champions League-naaswenner, betref, begin die bestuurder, Mauricio Pochettino, en sy span hulle veldtog met ’n tuiswedstryd teen die nuut bevorderde Aston Villa in die Tottenham Hotspur-stadion. Spurs gaan beslis volgende seisoen met ’n groter aanslag kom om ’n trofee te probeer wen. Arsenal, Spurs se buurspan in die noorde van Londen, wat net-net uitgemis het op Champions League-sokker, reis na St. James’ Park vir sy game teen Newcastle. Die verwagting is dat Unai Emery, bestuurder, in sy tweede seisoen by die Gunners meer bestendig sal vertoon. Hy moet dus nie afgeskryf word nie. Die Magpies, soos Newcastle genoem word, kan dié seisoen meer van ’n bedreiging wees. Dit volg noudat sjeik Khaled bin Zayed Al Neha­yan, die miljardêr van Abu Dhabi, glo ’n ooreenkoms bereik het met Newcastle se eienaar, Mike Ashley, oor die verkoop van die klub. Interessanter Daar word in die Britse media ook druk bespiegel dat Newcastle se nuwe eienaar dit sterk oorweeg om José Mourinho, omstrede voormalige Chelsea- en Man United-bestuurder, na die Premierliga terug te lok om die klub na nuwe hoogtes te neem. Met dié Portugees straks terug, sal dit die liga interessanter maak en die kwik laat styg. EPL fans kan weer verwag dat die vonke sal spat.