’N HOËRSKOOLLEERDER van ’n skool in Woodstock is Vrydag dood nadat ’n mede-leerder hom na bewering met ’n mes gesteek het. “Die verdagte word onder polisiebewaking in die Somerset-hospitaal behandel,” sê lt.kol. Andrè Traut, ’n polisiewoordvoerder. “Sodra hy uitkom, sal hy aangekla word van moord.” Traut sê die leerders het by Die Parade in die middestad by ’n geveg betrokke geraak. “Die seun (17) wat dood is, was glo in ’n fight met ’n 15-jarige seun.” Volgens Wayne Dyason van die Stad Kaapstad se metropolisie is hulle Vrydag 15:55 na die toneel uitgeroep. “ ’n Lid van die publiek het ons ingelig dat ’n groep leerders naby Die Kasteel in Kaapstad baklei. “By ons aankoms op die toneel is ons ingelig dat een leerder ’n ander met ’n baksteen in die gesig geslaan het. Deursoek “ Nog een is in die hart gesteek. Ons het die polisie gebel toe dit voorkom dat die een wat gesteek is, nie meer asemhaal nie.” Dyason sê toe die polisie op die toneel kom, is al die leerders deursoek. Traut het bevestig vier leerders is in hegtenis geneem – drie vir die besit van ’n gevaarlike wapen en een vir die besit van dagga. Die kinders is glo almal van Khayelitsha en is leerders van ’n skool in Woodstock.