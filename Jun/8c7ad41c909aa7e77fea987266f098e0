DIE veroordeelde wife killer en selferkende swinger Rob Packham sal môre in die Kaapse hooggeregshof sy lot hoor. Sy vrou, Gill, is verlede jaar aangeval en vermoor deur die één mens wat sy moes kon vertrou – haar man. Gill is aangeval met ’n stomp voorwerp en talle bene in haar lyf is gebreek. Sy is vermoor in haar huis, waar sy veilig moes gevoel het. Dit was gister deel van die staat se betoog in die hof. Die staat en Rob Packham se regsverteenwoordiger het gister slotbetoë gelewer voordat vonnisoplegging môre plaasvind. Die staat voer aan Rob verdien lewenslange tronkstraf. Gill se lyk is op 22 Februarie 2018 in die kattebak van haar uitgebrande kar gevind. Die voertuig is langs die Dieprivier-treinstasie gekry. Gill is dood weens trauma aan haar kop. Rob is ’n week later vir die moord gearresteer. Die staat het aangevoer Rob het op die dag van Gill se moord en daarna roekeloos opgetree. Volgens die staat het hy mense en die omstandig­hede gemanipuleer om sy behoeftes te pas. Adv. Susan Galloway, die staatsaanklaer, het aan die hof gesê Rob het geen berou getoon nie. Spontaan Sy het die hof herinner Rob het nie eens self in sy verhoor getuig nie, maar liewer sy dogter geroep om ter versagting van vonnis te getuig. Galloway het aan die hof gesê dit laat die hof glo hy het sy vrou met ’n doel uit sy lewe verwyder – waarskynlik omdat sy nie meer ingepas het by wat hy wou hê nie. Rob se regspan het aangevoer die moord dui nie op voorbedagte rade nie, maar het liewer eienskappe van ’n gebeurtenis wat spontaan plaasgevind het. Sy regspan het die hof gevra dat Rob se ouderdom in vonnisoplegging in ag geneem moet word, asook die feit dat hy geen vorige veroordelings het nie en ’n goeie pa is.