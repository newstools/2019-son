DIE cops het gister lelik onder skoot gekom nadat een van hulle eie vermoor is. Verskeie organisasies en gemeenskapsleiers is van mening dat die cops nie die bendegeweld in die Wes-Kaap kan beheer nie. Lucinda Evans, die voorsitter van die Mitchells Plain-polisiëringsforum cluster, het haar skok uitgespreek oor nog ’n cop wat deur ’n gangster doodgeskiet is. Volgens Evans beoog hulle om vanaand ’n dringende vergadering met al die polisie­forums op die Kaapse Vlakte te hou oor die kwessie dat die cops nie die bendes kan vasvat nie. Die minister van gemeenskapsveiligheid, Albert Fritz, gaan ook vandag ’n dringende vergadering met die waarnemende polisiekommissaris, genl.maj. Mpumelelo Manci, en ander rolspelers hou oor die bendegeweld wat buite beheer is. JP Smith, die Kaapstadse mayco-lid vir veiligheid en sekuriteit, sê: “Ons sal nou met die polisie saamwerk, veral in die hot spots. “Die misdadigers moet aan die pen ry en kan nie langer met moord wegkom nie.” Nog ’n vrou van Bellville-Suid, Virginia Rossouw, het steen en been gekla oor die polisie en die polisiërings­forum by hulle. Die omgekrapte vrou sê: “Die bendegeweld hier is ook besig om handuit te ruk. “Die polisie probeer dit toesmeer om negatiewe publisiteit te voorkom en intussen sterf ons mense.”