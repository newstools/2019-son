‘MY vrou is vir ’n klein bietjie geld soos ’n hond tereggestel.” Só sê Arnold Manuel nadat rowers sy vrou, Beatrice, Sondagoggend in Shop­rite oorval het. Beatrice (55) was ’n bestuurder by dié winkel in Zwelethemba, Worcester. Sy het 30 jaar vir Shoprite gewerk. Arnold vertel hy het sy vrou soos gewoonlik voor 06:00 gaan aflaai. Hy vermoed die rowers het toegang tot die winkel gekry toe sy vir die werkers oopgesluit het. Op CCTV footage kan gesien word hoe die rowers maak asof hulle geld trek. Hulle maak beurte en maak dan asof hulle wegloop. Nadat een ou een van sy brasse ’n thumbs up gee, gaan hulle die winkel binne. Arnold het baie vrae. Een van die vrae is hoekom die rowers dan nie security guards­ geskiet het nie. “Van die kollegas beweer die securities sê die rowers het ’n mistake gemaak. “Volgens hulle moes sy net teen die kop geslaan word. Maar my vrou is soos ’n hond doodgeskiet.” Geveg Arnold sê daar kon nie baie geld wees nie. “Sy’t dan net oopgesluit. Niemand verdien om só te sterf nie.” Met Son se besoek aan die familie was veral haar seuns, Dillon en Nathaneul Manuel, steeds erg geskok. Albei dink hulle ma het nie verdien om só te sterf nie. Dillon (27), ’n tandheelkundige, glo sy ma het tot die bitter einde teen haar moordenaars geveg. “Ouens het al voorheen probeer om Shoprite te beroof. My ma het hard teen hulle baklei en hulle gewaarsku om nie hulle voete in die winkel te sit nie.” Dillon sê sy ma was “ ’n baie sterk vrou” wat hulle geshape het tot die manne wat hulle vandag is. “Ons kom uit die ghetto. “My ma het altyd gesê ons gaan nog uit die ghetto kom en dit is net so. Ons was in goeie skole. “Ons het nooit afgesteek teenoor my vriende wie se ouers geleerd is nie.” Nathanuel sê sy ma was hulle rots. “Sy het hard gewerk in die lewe. Sy was ’n kassiere en het haar opgewerk tot (die posisie) waar sy tot haar dood was.” Een van Beatrice se vermeende moordenaars het vandag in die hof verskyn. Hy is by sy huis in Stellenbosch aangekeer. Volgens sers. Noloyiso Rwexana, ’n woordvoerder van die polisie, was die man nie daar toe die polisie op sy huis toeslaan nie. Hy is in hegtenis geneem toe hy later daar opdaag. ’n Vuurwapen, ammunisie en ’n onbekende bedrag is by hom gevind. “Een van die security guards­ se selfone is ook in sy besit gekry.” Die polisie is nog op soek na die ander verdagtes, het Rwexana bevestig. Swaar gewapende sekuriteitsbeamptes is opgemerk in die winkel, waar bestuurders nog besig was.