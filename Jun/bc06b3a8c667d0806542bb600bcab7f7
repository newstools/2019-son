'N BOER van Nigel is Vrydag met 'n piksteel aangeval voordat hy doodgebrand is. Kapt. Johannes Ramphora, 'n Gautengse polisiewoordvoerder, sê die 44-jarige man, wat deur Netwerk24 as Johan Pretorius geïdentifiseer is, is blykbaar verskeie kere met die piksteel oor die kop en lyf geslaan. Ramphora sê Pretorius het probeer weghardloop, maar het met brandwonde opgeëindig. Deon Pretorius, eienaar van Monitor 24 Security, het aan News24 gesê hulle het 'n oproep gekry oor 'n bakkie wat aan die brand is. Hulle het die erg gebrande man langs die voertuig gekry toe hulle op die toneel aankom. "Ons het 'n paar tools gekry wat in die fight gebruik is, insluitende 'n piksteel. Een van sy skoene het aan die een kant gelê en sy brille aan die ander kant. Dit lyk of daar 'n struweling was," verduidelik Deon. "Ons dink hulle het hom in die voertuig gesit ná hulle hom aangerand het en dat hy probeer wegkom het, maar dit toe nie gemaak het nie." - News24