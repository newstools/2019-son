CHIPPA United se ontwikkelingspan het die Engen Knockout Challenge ’n derde keer gewen. Dis nadat die Chilli Boys die verdedigende kampioen, Apex United, in die eindstryd in Port Elizabeth met 4-1 ná strafdoele geklop het. Nie een van die twee Baaise spanne kon ’n doel in gewone speeltyd aanteken nie. Chippa se hoof van sokkerontwikkeling, Glen Minnie, sê hy is baie trots op sy spelers. Minnie spog: “Dis ons derde titel in vyf jaar. Ons ander was in 2015 en 2016. “En ja, ek is sommer baie bly. Ek kon nie vir beter gevra het nie. Die spelers was van die begin tot die einde uitstekend.” Minnie meen die peil van die toernooi word jaarliks gelig. Hy sê: “Die toernooi het baie gegroei. Dit is ’n gesogte toernooi waaraan jong spelers graag deelneem en waarin hulle graag wil seëvier. “Ál die spanne is goed voorbereid. Dit wys jou almal wil dit wen. Dié derde oorwinning is ’n bewys dat ons ontwikkeling ook op koers is.” Die gesoute breier bestempel die groep spelers vanjaar as “baie spesiaal”. Minnie spog: “Die spelers is baie intelligent en dis wat afrigters graag in jong spelers wil hê. “Hulle is baie opleibaar, en dit dra daartoe by dat ons as ’n eenheid saamwerk.” Die afrigter sê ook trots vyf van sy spelers is kandidate vir volgende seisoen se Diski-span. Chippa se ontluikende en reserwespelers neem deel aan die bekende jaarlikse Diski-kompetisie.