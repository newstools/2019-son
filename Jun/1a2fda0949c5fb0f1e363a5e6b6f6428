CALITZDORP. – Klein Davonice Pretorius (11), ’n gr. 4-leerder van die Laerskool Excelsior in Bergsig, struggle al van kleins af. Sy het ’n chroniese lewerprobleem en haar mammie, Dina Abrahams, sukkel om kop bo water te hou. Abrahams het vertel: “Sy moet ’n spesiale dieet volg. Ons moet kos vir haar kook wat duur is en ons kan nie survive met die kindertoelae nie. “My man werk op ’n plaas en sy inkomste is nie eens genoeg vir die res van ons gesin nie.” Volgens Abrahams word die kindertoelae van ander kinders met soortgelyke probleme aangevul met ’n kinder­oppassertoelae. “Ek kan nie gaan werk nie, want ek kyk dan na haar. Is ek dan nie ook geregtig op daardie toelae nie? “Ek vra maar omdat ek weet van ander wat dit kry en hulle het my aangemoedig om aansoek te doen.” Die familie meen as Davonice gereeld die regte kos inkry, sal haar toestand drasties verbeter. Son het toe die gesin se saak met Henry de Grass, Sassa-streekbestuurder, opgeneem. De Grass het verduidelik: “Daar is aansoek gedoen vir slegs ’n kindertoelae en nie vir ’n sorgafhanklikheid-toelae nie. “Beamptes is nou aangewys om die gesin by te staan met die aansoek vir die sorgafhanklikheid-toelae.”