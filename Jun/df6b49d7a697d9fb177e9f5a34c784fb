DIE moordbeskuldigde Abigail Ruiters se twee dogters praat nie rêrig oor hulle ma nie. So het die girls se biologiese pa, Wesley Timm, gister in die Kaapse hooggeregshof getuig. Timm is ook die pa van die vermoorde Jeremiah Ruiters (1). Die twee meisies bly tans by Timm, en Ruiters het geen toegang tot haar kinders nie weens ’n hofbevel en haar hofsaak. Timm en Ruiters was altesaam 12 jaar in ’n verhouding en dit het in Maart 2015 verbrokkel. Die twee beskuldigdes was gister vir die eerste keer minder strak. Ruiters het nie so nervous voorgekom nie en Ameerudien Peters het selfs ’n voortandlose smile­ in die hof gewaag. Die paartjie staan ook tereg vir die mishandeling van Jeremiah se twee ouer sussies, Kiana (11) en Zara (6). Jeremiah is op 12 Junie 2017 by die Factreton-kliniek dood verklaar nadat Peters met hom daar opgedaag het. Volgens dr. Marna du Plessis, die staatspatoloog, is die oorsaak van Jeremiah se dood veelvuldige beserings. Timm het verlede week getuig sy ouers het hom ingelig oor Jeremiah se dood. Hy het die kind later by die kliniek uitgeken en is met ’n polisievrou daar weg om sy twee dogters te gaan oplaai. Timm het gister getuig sy dogters bly sedert Desember 2017 by hom en hy betaal 100% vir alles. Intussen het die hof gehoor die staat is gereed om met die volgende gedeelte van die verhoor te begin – die verklarings wat die twee beskuldigdes gemaak het. Die verhoor sal vandag voortgaan.