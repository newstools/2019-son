GOLDEN Arrow se busdienste moes sowat R24 miljoen binne ’n jaar uitgee om 10 busse te herstel. Dit kom nadat nog ’n bus Dinsdagaand op die N2 uitgebrand het. Dis die tweede bus binne ’n week wat na bewering deur betogers aan die brand gesteek is. Bronwen Dyke-Beyer, ’n woordvoerder van Golden Arrow, sê gelukkig was daar geen pendelaars op die bus toe die voorval plaasgevind het nie. Volgens Dyke-Beyer is die busmaatskappy omtrent ontsteld en bekommerd oor die gebeurtenis. “Ons is baie bekommerd oor hierdie tipe gedrag, veral omdat dit pendelaars op ’n ernstige manier kan beseer. “Dit stel hulle in gevaar met hulle trip werk toe en huis toe.” Dyke-Beyer het ’n beroep op die owerheid gedoen om die busmaatskappy te help om sy dienste sonder enige onderbreking te lewer. “Publieke vervoer is baie belangrik. Enige een met inligting word gevra om te vore te kom.” Karre op die N2 wat na die middestad ingery het, moes Dinsdagaand omdraai en in die aankomende verkeer se rigting ry om die betoging te vermy. Lt.kol Andrè Traut, polisiewoordvoerder, sê polisielede is na die betoging uitgestuur. “Karre is beskadig en sake van publieke geweld is vir ondersoek geregistreer.”