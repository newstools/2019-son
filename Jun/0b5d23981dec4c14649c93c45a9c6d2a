SLANGRIVIER. – ’n Bekende inwoner van die dorp is gister begrawe nadat hy verlede Vrydagoggend (21 Junie) by die plaaslike kliniek gesterf het. Petrus Kleynhans (62), alombekend as “Klonkie Dots”, is die oggend van sy dood na die kliniek om tande te laat trek. Kort nadat hy ingespuit is, het hy gesterf. Volgens Kleynhans se bedroefde vrou, Magdalena, met wie hy 43 jaar getroud was, was hy in ’n gesonde toestand toe hy die huis verlaat het. Magdalena sê nadat hy die inspuiting gekry het, is hy gou uit die kliniek om iemand te help om sy (Kleynhans se) swaer se bakkie te probeer start. Hy het nie lekker gevoel nie en het mense gevra om hom na die wagkamer te help. Daar het hy inmekaar gesak. Magdalena vertel toe sy by die kliniek kom, was haar man reeds dood. Sy sê die tandarts het haar meegedeel dat Kleynhans op al die vrae oor sy gesondheid geantwoord het dat hy nie allergies is vir iets of aan enige dreigende siekte ly nie. Sy noem egter dat hy al drie hartaanvalle sedert 2013 gehad het. “Ek kan nie verstaan dat die kliniekpersoneel nie sy lêer aan die tandarts beskikbaar gestel het nie,” het sy erg getraumatiseer gesê. Nadia Ferreira, ’n woordvoerder van die Wes-Kaapse gesondheidsdepartement, het haar innige simpatie met sy familie en vriende betuig. “Aangesien ’n saak by die SAPD gemaak is, kan ek nie kommentaar lewer nie,” het Ferreira gesê. Volgens AO Alroy Windvogel, ’n polisiewoordvoerder, word ’n geregtelike ondersoek gedoen.