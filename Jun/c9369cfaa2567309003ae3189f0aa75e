SY HET gesien hoe Nealon Redhouse en ’n onbekende ou bo-oor die man staan en hom in sy gesig en lyf skiet. Só het ’n staatsgetuie die afgelope week in die Baaise hooggeregshof in die moordverhoor van Elgershwin Goliath (27), Nealon Redhouse (21), Deon Harmse (25) en Shelton Malgas (26) getuig. Redhouse en Harmse het gister skuldig gepleit op aanklag van moord en die onwettige besit van ’n vuurwapen en ammunisie. Hulle het egter onskuldig gepleit op die klag van sameswering om moord te pleeg. Goliath en Malgas pleit onskuldig op ál drie die bogenoemde klagte. Uitgeklim Die vier se hofverskyning spruit uit ’n voorval op 3 Mei 2016 toe Donovan “Staal” Berry in Barberry-weg, Uitbreiding 31, doodgeskiet is. Gister se staatsgetuie is tans in witness protection. Volgens die getuie was sy die oggend van die moord omstreeks 09:00 op pad na die mobiele winkel oorkant haar huis om twee Grandpas te koop. Sy sê ’n bruin of goudkleurige Golf het voor die winkel stilgehou en ’n man het uit die kar geklim. Volgens haar het sy gewag totdat die kar ry voordat sy die straat oorsteek. Sy getuig die kar het vinnig by haar verbygery en verder af in die straat ’n U-turn gemaak. Volgens die getuie het sy ’n groep mense om die draai van die winkel sien staan. Redhouse en ’n onbekende man het op die winkel se stoep gestaan. Die vrou sê nadat sy die Grandpas gekoop het was sy kwalik drie treë weg van die winkel toe die man wat vroeër uit die kar uitgeklim het, agter haar verby gehardloop kom. Volgens haar het ene Sella skiet-skiet van voor af gehardloop gekom. Die getuie sê Redhouse en die onbekende persoon het albei guns by hulle gehad. Volgens haar het hulle op die ou geskiet wat vroeër uit die kar geklim het. Volgens haar het Sella ook op die man geskiet. Sy sê toe die skote begin klap, het sy net gebid dat sy oorleef. Volgens die vrou was haar man in daardie stadium besig om die gesin se bakkie uit hulle erf te trek. Hy het toe tot in die pad gehardloop om haar te kom haal. Die vrou sê die koeëls­ het haar darem nie getref nie. Sy getuig nadat hulle by die huis ingehardloop het, het sy uit by die venster uitgekyk en gesien hoe Redhouse en die onbekende man bo-oor die man staan en hom in sy gesig en liggaam skiet. Volgens haar het Redhouse ná die skietvoorval die gun in sy hand geplaas. Geweet Sy het toe gesien hoe Sella en Redhouse ’n bruin pakkie uit die man se hand haal, getuig sy. Volgens haar het die man die pakkie in sy hand gehad toe hy vroeër uit die kar geklim het. Die getuie sê sy het Harmse en Goliath nie op die toneel gesien nie. Volgens die vrou het sy nie geweet wie die man is wat doodgeskiet is nie. Sy sê sy het eers ’n dag of twee later gehoor Staal is die slagoffer.