LYK jou kas soos ’n varkhok? Begin net alles regpak! Dit klink dalk na goeie raad, maar vir iemand wat haar klerekas moet uitsorteer, kan dit oorweldigend wees. Hier is vyf eenvoudige wenke van goeiehuishouding.co.za wat dit makliker maak om meer ruimte in jou kas te skep. Gaan een vir een deur jou kledingstukke en haal alles uit wat gevlek, geskeur of verbleik is. Skenk enige iets wat nog gedra kan word aan ’n kerk of liefdadigheidsorganisasie. Ons weet sommige items is seisoenaal, maar wees eerlik met jouself: As jy ’n sekere item die afgelope 12 maande glad nie gedra het nie, het jy al vier seisoene gedek. Raak ontslae daarvan! Dit is onwaarskynlik dat jy daardie item nou sal begin dra. Hierdie wenk geld veral as jy jou klerekas nie onlangs opgeruim het nie. Of dit nou glad nie pas nie en of dit net sleg sit, gee dit vir iemand wat dit kan gebruik. Vermy daai een item wat jy definitief gaan dra sodra jy iets kry wat daarby pas. Doen dit eerder omgekeerd wanneer jy gaan klere koop. Soek items wat jou bestaande klerekas sal aanvul in plaas daarvan om iets te koop en dan na nóg ’n nuwe item te soek om by jou eerste item te pas. Sodoende spaar jy ruimte én geld! As jy jouself nie so ver kan kry om enige iets weg te gooi nie, besluit op ’n syfer. Wees dapper en maak dit tien. Gaan deur jou kas en kies enige tien items wat jy in ’n sak sit en weggee. Jy sal verbaas wees oor hoe maklik hierdie metode is. Jy gaan volgende keer dalk 15 of 20 items kies en weggee.