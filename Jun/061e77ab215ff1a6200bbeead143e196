DIE Britse swaargewigbokser Tyson Fury sê hy het Las Vegas toe gegaan “om Amerika te ver­ower”. En dís presies wat Fury gedoen het: Hy het die Duitser Tom Schwarz Saterdagaand in die tweede ronde uitgeslaan. En nou kyk Amerika met nuwe oë na hom. Fury sê toe hy en sy vrou, Paris, in Las Vegas inry, het hy aan haar gesê nou het “dit gemaak”. Toe sy vra wat hy bedoel, het hy geantwoord: “Ons het al die hoofopskrifte in Las Vegas gehaal.” Fury het ook talle vriende gemaak deur in dieselfde drag as Apollo Creed (Carl Weathers) in die rolprent Rocky IV kryt toe te stap. Boonop het die liedjie “Living in America” (James Brown) gespeel met dansers in die agtergrond. Fury is in die sosiale media wyd geprys vir sy drag. Talle bestempel sy stappie kryt toe as “briljant”. Fury sê sy optrede in Amerika was ’n groot sukses. Hy sê dis in teenstelling met dié van Anthony Joshua, wat vroeër dié maand in New York deur ’n oorgewig Andy Ruiz jr. tot oorgawe gedwing is. Al wat Fury oor daardie geveg wou sê, is dat dit nie gelyk het asof Joshua in die kryt wou wees nie. Fury pak Deontay Wilder nou in ’n rematch vroeg volgende jaar.