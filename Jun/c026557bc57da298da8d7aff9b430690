ALAIN Giresse, Tunisië se coach, het nie doekies omgedraai ná hulle louwarm vertoning Maandag teen Angola nie. Tunisië het al sy opwarmingswedstryde in aanloop tot die Afrikabekertoernooi (Afcon) in Egipte gewen. Die Carthage Eagles kon egter nie die mas opkom in hulle eerste game in groep E nie. Tunisië moes tevrede wees met ’n gelykopuitslag van 1-1 teen Angola. “Die uitslag is ’n weerspieëling van ons vertoning. Dit was glad nie wat ons verwag het nie,” kla Giresse. Hy voeg by sy span het onder sy volle kapasiteit gespeel. Dis Giresse se vyfde verskyning by ’n Afcon-skouspel en hy besef hulle sal vinnig ’n ommeswaai moet bewerkstellig. Tunisië kom Vrydag teen Mali te staan. “Ons gaan hard probeer om weer ons beste peil te lewer. Dit is ’n stryd waarin ons die maksimum punte sal moet kry,” benadruk Giresse. Dié taak lyk egter makliker gesê as gedaan vir Giresse-hulle. Mali is op peil en het die span van Mauritanië met 4-0 kafgedraf. Wat in Tunisië se guns tel, is dat Giresse voorheen Mali se nasionale span afgerig het. Hy ken dus sy sterk en swak punte baie goed. – AP