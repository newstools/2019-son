SEMISI Masirewa, makro-vleuel van die Sunwolves, gaan Saterdag ’n groot bedreiging vir die Stormers op Nuweland inhou. Masirewa speel tans voortreflike rugby. Die kragtige spoedvraat staan 1,81 m in sy rugbystewels en laat die skaal op 96 kg kreun. Hy was tot dusver een van die Sunwolves se groot uitblinkers. Al kon die Sunwolves vanjaar net 2 van hulle 14 games wen, het Masirewa ongelooflike drieë gedruk. Die naweek het die Brumbies hulle met 42-19 voor hulle tuisskare in die Chichibunomiya-stadion in Tokio kafgedraf. Masirewa het egter gewys waartoe hy in staat is toe hy ’n los bal naby die middellyn opgepik het. Hy het talle verdedigers uit die pad gevee op pad doellyn toe. Masirewa het gewys hy kan verwoesting saai wanneer hy met die bal hardloop. Die Stormers se losskakel, Josh Stander, sal sy taktiese skoppe baie akkuraat moet uitvoer om te verseker dat dié groot Fidjiaanse vleuel die bal nie in spasie kry nie. Klop Stander het vroeër dié week uitgewei oor die uit­daging wat die Sunwolves inhou. Hy’t gesê: “Die Sunwolves is ’n goeie span wat aantreklike rugby speel. “Hulle kan enige span klop, so ons sal hulle nie ligtelik ag nie.” Die Sunwolves is nietemin heel onderaan die algehele Superrugby-puntelys. Robbie Fleck (afrigter) se span behoort dus die oorweldigende gunsteling te wees om sy voorlaaste kragmeting voor die tuisskare te wen. Die Kapenaars word tans egter erg deur beserings geteister. Van hulle voorste spelers is op die krukkelys. Hulle behoort nietemin weer op die wenpad te kom ná die vernedering van 22-41­ die naweek teen die Lions in Johannesburg. Die Stormers is met 30 punte tans onderaan die puntelys van die Suid-Afrikaanse konferensie. Die top-vier is tans die Jaguares (41), Lions (35), Bulls (34) en Sharks (33). Die Stormers se groot toets – die Sharks – lê nog voor, al is dit tuis. Die uitslag kan nog albei se lot bepaal om die uitspeelrondes te haal.