BAIL of nie bail nie. Dís die vraag waarmee ’n landdros in die Springbok-landdroshof hierdie week geworstel het toe sy moes besluit of ’n moordbeskuldigde se borgtog-aansoek sou slaag. Dié beskuldigde is die 27-jarige cop Caiphus Hinana van Port Nolloth. Hy staan tereg vir die gru-moord op sy 22-jarige girl, Genoveve Assegaai van Upington. ’n Ondersoekbeampte van die onafhanklike polisieondersoekdirektoraat (Opod) het in sy getuienis betoog dat Hinana nie borgtog moet kry nie. Hy’t gesê: “Die beskuldigde of sy familie sal met die getuies inmeng, soos reeds gebeur het. Die slagoffer se familie is sterk teen borgtog gekant. Van hulle het ook laat blyk dat hulle vir Hinana gaan seermaak indien hy haar begrafnis sou bywoon.” Maande Volgens die Opod-beampte is Hinana reeds uit die polisie geskors. Hy het aangevoer dat ’n polisielid outomaties geskors word as hy in die selle beland. Hy kon egter nie ’n skriftelike bewys aan die hof voorlê wat dit bevestig nie. Verder het hy genoem dat die bloedtoetsuitslae van die beskuldigde tot ag maande kan duur. Hinana se regsverteenwoordiger, Ben van Zyl, het aangevoer die uitslag en bekendmaking van bloedtoetse kan baie langer neem. Volgens hom kan dit een tot twee jaar neem, wat sy kliënt kan benadeel. Op versoek van sy regsverteenwoordiger word Hinana tans by die Springbok-polisieselle aangehou, Hieroor was lede van die publiek boos omdat Hinana glo “voor­getrek” word. Weens die staat se versoek om nog ’n getuie te roep, gaan Hinana eers teen Vrydag hoor of borgtog aan hom toegestaan sal word.