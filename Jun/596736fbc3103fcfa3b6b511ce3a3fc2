“EK IS nou die moer in dat die saak alewig uitgestel word!” So het die gefrustreerde dogter van die vermoorde Gafsa Roberts gister buite die Mitchells Plain-landdroshof uitgepak. Rushaana Adams sê sy kan die justice system nie meer hanteer nie. Adams sê sy is gatvol, en dít is om haar frustrasie sagkens te stel. Haar 61-jarige ma se liggaam is in Maart 2015 in ’n wheelie bin gevind. Dit was drie dae nadat sy van haar huis in Winterhoekstraat in Tafelsig verdwyn het Roberts se seun, Shakoor (25), staan tereg vir die moord op sy ma. Die saak het ná vier jaar van sloer vroeër vanjaar uiteindelik rigting gekry. Dit het omtrent twee weke glad verloop voordat dit skielik weer uitgestel is. Dié keer was dit oor die staatsaanklaer swanger is. Adams het ’n tantrum buite die hof gegooi en toe na die senior aanklaer gegaan. Teenoor dié het Adams geskel: “Ek en my kinders moet nou suffer deur ’n f*kk*n prosecutor! “Hoe kan ’n saak binne ’n maand sewe keer uitgestel word!? Dis mos om van mal te word!” Adams wou by die senior aanklaer weet wat die staatsaanklaer se pregnancy so spesiaal maak dat sy heeltyd afgeboek moet word. “Ek was self swanger toe die saak in sy kritieke stadium was!” het sy gesê. “ ’n Mens kan nie elke keer swangerskap as ’n excuse gebruik nie. Pregnancy is nie ’n siekte nie!” Die senior aanklaer het net gesê daar is niks wat sy kan doen nie. En nóg slegte nuus was dat ’n ander staatsaanklaer die saak nie kan behartig nie oor dit te gevorderd is. Die senior aanklaer het ook aan Adams gesê die staatsaanklaer is in Augustus met kraamverlof. In die hof het die landdros verleë gelyk toe sy aan die getuienisse gesê het die staatsaanklaer is weer afgeboek. Sy het gesê: “Die saak is tot môre (vandag) uitgestel, en as sy weer nie hier is nie, gaan ons Vrydag voort. En as dit Vrydag nie gebeur nie, volgende week van Maandag af.” Dit omdat die landdros ná volgende week tot Augustus met verlof is. Nóg slegte nuus vir Adams.