DIE misdrywe waaraan die veroordeelde verkragter Sebenzile Simane (32) skuldig bevind is, was beplan en nie opportunisties nie. So het die staatsaanklaer in die saak, adv. Megan September-Qatana, gister ter verswaring van vonnis in die Baaise hooggeregshof gesê. Sy meen die manier waarop Simane die huis benader het, gee ’n aanduiding daarvan dat hy die familie, die plaas en die omgewing goed ken. September-Qatana voer aan die aanval is gekenmerk deur geweld en dreigemente. Sy sê die ma en haar drie kinders was in die aanval weerloos. September-Qatana het die ma se hoofgetuienis herhaal – dat sy en haar kinders soos diere gevoel het wat gejag word. Volgens haar het Simane – terwyl hy besig was om die misdrywe te pleeg – absoluut geen respek teenoor die familielede getoon nie. Berou Sy meen wat verder verswarend is, is die feit dat die voorval in die gesin se eie huis gebeur het – ’n plek waar hulle veronderstel is om veilig te voel. Volgens haar het Simane in die verhoor ook geen berou getoon nie. Sy voer aan as gevolg van Simane se gedrag kan die ma en haar gesin nie meer langer woon in die huis wat hulle eens hulle tuiste genoem het nie. September-Qatana sê die gesin se lewe het weens die voorval heeltemaal verander. Sy sê met betrekking tot die aanval op die 46-jarige Doris Mketshani, dien dit eweneens as verswarend dat die voorval ook in haar huis gebeur het en dat haar aanvaller geen vreemdeling teenoor haar is nie. Simane se lawyer, adv. Jodine Coertzen, het in haar betoë gesê die geweld wat met die oortreding gepaard gegaan het, moet in ag geneem word wanneer ’n vonnis oorweeg word. Volgens Coertzen sal ’n vonnis van nie minder nie as 25 jaar ’n gepaste vonnis vir Simane wees.