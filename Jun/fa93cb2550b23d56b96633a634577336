MENSE met stalletjies by Strand Square op die hoek van Hoofweg en Faganstraat naby Pick n Pay is bekommerd oor hulle staanplek. Shivorne Smit sê dinge raak nou moeilik vir mense wat reeds 23 jaar daar smous. Die rede is dat die Stad Kaapstad hulle glo gesê het hulle moet nou huur betaal. Smit sê die eiendom behoort aan ’n ontwikkelaar, FPG Property Fund. Sy sê daar was al ’n saak waar hulle geveg het om hulle staanplekke van die laaste 23 jaar te behou. Volgens Smit het dié saak in die hooggeregshof gaan draai en hulle het gewen. Maar hulle worries het drie weke gelede weer begin toe die Stad Kaapstad na bewering gesê het hulle moet van Julie af huur betaal om daar te staan. As hulle nie betaal nie, gaan hulle glo van die perseel afgesit word. “Ons is almal pensioenarisse wat sukkel om kop bo water te hou,” sê Smit. Boonop sit hulle nog met die probleem van haweloses wat die plek vuil maak. Smit vertel hulle het al gebruikte kondome en dildo’s daar sien lê. Volgens Smit is die haweloses ook soggens moeilik wanneer hulle hul stalletjies wil opsit. “Hulle dreig ons met messe en vloek op ons, want hulle wil nog slaap,” vertel Smit. Die Stad sê by navraag die beweringe is onwaar en noem dat die smouse nie die proses verstaan nie. Die Stad is besig met ontwikkeling en ’n plan om op daardie perseel handel te dryf, word nou eers in werking gestel. Volgens die Stad begin dié proses volgende maand. Die smouse sal dus nie volgende maand al moet betaal nie, maar wel in die toekoms.