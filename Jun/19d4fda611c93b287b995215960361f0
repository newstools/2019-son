HEEL onverwags! Dis die reaksie van talle en selfs Patricia de Lille, met haar aanstelling as nasionale minister van openbare werke en infrastruktuur. Pres. Cyril Ramaphosa het Woensdagaand die Good-leier as een van die 28 ministers in sy kabinet aangekondig. “Die president het my Dinsdagmiddag halfdrie gebel en gevra waar ek is en of ek hom dadelik kan kom sien. “Met die ontmoeting het hy verduidelik dat hy graag van my vaardighede wil gebruik maak en watter bydrae ek kan maak. Ek het nog altyd gesê ek is beskikbaar om my land in enige hoedanigheid te dien. Wanneer die president van die land jou vra om te help, dan is dit ’n eer,” sê De Lille. Leier Die vuurvreter-politikus vertel dat sy nie kon kies watter portefeulje sy wou hê nie. Die departement van open­bare werke sien homself as die staat se “handy man” en leier van die program van uitgebreide openbare werke (EPWP). Hy ag homelf ook as die reguleerder van die industrieë en bedrywighede wat onder sy mandaat val en as die bate-bestuurder vir en namens die staat. Oor die belangrike strategiese taak hou De Lille vol dat dit nie oor ’n pos gaan nie. “Mense wat dink dit gaan oor ’n pos ken my maar sleg. As iets verkeerd is, sal ek dit sê. Ek was nog nooit bang om my sê te sê nie en dit gaan nie nou verander nie.”