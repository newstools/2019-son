SEKS vir werk en huise is ’n realiteit in die Oos-Kaap. Daarom het die DA op 13 Junie met die Kommissie vir Geslagsgelykheid (KGG) vergader. Dit volg nadat die DA ingelig is oor verskeie voorvalle in Reeston in Oos-Londen en Komani (Queenstown). Nqaba Bhanga, die DA-leier in die Oos-Kaap, en Georgina Faldtman, die provinsiale voorsitter van die DA Women’s Network (Dawn), het met die KGG gepraat. Faldtman verduidelik: “In April het Dawn aan die KGG geskryf oor ’n onmiddellike ondersoek na seks vir werk in die provinsie. Ons het met ’n afvaardiging van die kommissie, onder leiding van die waarnemende voorsitter, Mara Mathebula, vergader. Hulle het ingestem om ’n assessment te doen.” Sy sê wanneer die KGG die assessment afgehandel het, sal hulle terugvoer gee oor die moontlikheid van ’n volskaalse ondersoek. Faldtman is op haar reise na ’n paar gemeenskappe in die Oos-Kaap ingelig oor voorvalle waar weerlose en sukkelende vroue seksueel uitgebyt is om ’n werk te kry. Sy sê daar is veral in die landelike gebiede van die provinsie baie enkelma’s wat die hoof van die huis is. “Van hulle stem in, want hulle wil kos op die tafel sit vir hulle kinders. “Van die vroue voel daar word teen hulle gediskrimineer en die regering laat hulle in die steek. “Van hulle is bang om uit te praat, want hulle is bang hulle word geviktimiseer.” Sy voeg by hulle het afgekom op vroue wat seks vir werk gegee het in die Program vir Uitgebreide Openbare Werke. Faldtman sê die praktyk van seks vir huise het glo in die Enoch Mgijima- plaaslike munisipaliteit gebeur. Drie vroue het na bewering met munisipale beamptes geslaap om Hop-huise te ontvang. “As Dawn in die Oos-Kaap stuur ons ’n baie sterk boodskap aan die oortreders – dié abusive praktyk teen weerlose vroue sal nie geduld word nie, ongeag jou posisie. “Ons doen ’n beroep op alle vroue wat op dié manier geviktimiseer is, om dit by die naaste polisiestasie aan te meld. Die oortreders moet verantwoording doen vir hulle gedrag.” Bhanga verduidelik op sy beurt: “Ons het ’n formele klag by die KGG ingedien. Dit is nou die tyd dat ons dié instellings gebruik om seker te maak die regte van vroue word nie ondermyn nie.” Hy sê dis kommerwekkend dat daar ’n tekort aan finansiering vir die KGG is. Javu Baloyi, ’n KGG-woordvoerder, het bevestig hulle het met die DA vergader en details is aan hulle verskaf oor die praktyk. “Die KGG sal met hulle in kontak bly,” sê Baloyi.