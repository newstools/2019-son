“JY IS die evil wat onder ons gemeenskappe broei.” “Jy is die monster waarteen ouers hulle kinders waarsku.” So is Carlo de Kock, wat sy eie familielid Charnelle McCrawl wreed verkrag en vermoor het, in sy vonnis­oplegging beskryf. De Kock is Dinsdag twee keer lewenslange tronkstraf opgelê vir sy grusame dade met die tienjarige meisie. Charnelle is op 19 Oktober 2017 deur De Kock, haar ma se swaer, in Manenberg verkrag en vermoor. Haar lyk is die volgende dag in die bosse by Prim­rose Park gevind. De Kock het skuld beken op ál vier klagte teen hom – ontvoering, verkragting, moord en dwarsboming van die gereg. Hy is op 20 Maart vanjaar skuldig bevind. Hy is ook tot vyf jaar tronkstraf gevonnis vir ontvoering en vyf jaar vir dwarsboming van die gereg. Regter Gayaat Salie-Hlophe het in die Kaapse hooggeregshof aan De Kock gesê hy is ’n seks predator wat ’n kind in sy familie met skrikwekkende geweld aangeval het. Hy het haar ook nie net seksueel geskend nie, maar ook op die wreedste manier vermoor. Die regter het gesê toe die hof na al die gebeure in geheel gekyk het – die misdaad­toneel, post mortem-foto’s en impakverslae – het ’n uitdrukking by haar opgekom: “Soos ’n wolf in skaapsklere.” Die hof het in die voorvonnisbetoë gehoor dat Charnelle se familie steeds seergemaak voel. Dis veral so oor sy op die vieslikste manier denkbaar van hulle weggeruk is. Salie-Hlophe het gesê Charnelle se droom om ’n onderwyseres te word is op ’n skokkende en wrede manier van haar af weggevat. Haar dood leer egter aan ander kinders van haar ouderdom ’n belangrike les, het sy gesê. “Geweld teen kinders sal nie geduld word nie. “Die lewe van ’n kind is kosbaar en hulle lewe en veiligheid is van die uiterste belang.”