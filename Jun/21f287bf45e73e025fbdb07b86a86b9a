HY WOU glo net sy biere gehad het, maar toe vind hy ook sy dood. ’n Man (54) het Saterdag wreed aan sy einde gekom toe 15 jongens hom in Mangostraa­t, Delft, dood­gelem het. Volgens ’n ooggetuie wat nie sy naam wou gee nie, het die slagoffer sy kar Vrydagaand vir sy vriende geleen­ om biere te gaan koop. Toe die groep vriende by die smokkie optrek, is een van hulle glo beroof. Hulle het toe terug huis toe gery. Die volgende dag het die slagoffer, tans net bekend as Lubabalo, terug shebeen toe gegaan om biere te gaan koop. Hy het ook vier manne saamgevat, van wie minstens een gewapen was. Die getuie verduidelik dat Lubabalo toe “op ’n onskuldige, nuuskierige manier” begin rondvra het oor wie sy vriend die vorige dag beroof het. “Toe kom daar skielik so 15 ouens om die draai en begin sy kar met klippe gooi. “Hy het probeer wegry, maar met sy kar teen ’n huis vasgery.” Die getuie sê dit het nie die ouens gekeer om klippe te gooi nie. “Lubabalo het uitgespring en begin hardloop, maar die ouens het hom gevang en hom begin lem.” Die eienaar van die huis waarteen die kar gebots het, is net dankbaar sy seuntjie (7) is ongedeerd. Die outjie het buite gespeel toe die hel losbreek. Volgens die pappa het hy net ’n commotion in die straat gehoor. Toe hy uitgaan om te gaan kyk, het hy gesien een van die insittendes in die kar rig ’n gun op die ouens. “Hy’t probeer skiet, maar die gun het gejam. Toe klim die drywer uit en begin hardloop. Die ouens het hom begin jaag. Die insittendes in die kar het dit reggekry om te vlug.” Sers. Noloyiso Rwexana, ’n polisiewoordvoerder, bevestig die voorval. Sy sê ’n 25 jarige verdagte is intussen gearresteer en sal binnekort in die hof verskyn.