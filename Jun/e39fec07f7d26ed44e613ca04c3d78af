“TYE het verander, ons lewe in ’n modern day. Mense het nou die luxury van watches en time­tables; daarom need hulle nie regtig die athan nie.” Só meen ’n 90-jarige boeta wat al jare in Distrik Ses woon. Dít kom nadat die Stad Kaapstad ondersoek het of die Zeenatul Islam Masjid se bilal te veel geraas maak. Die Stad sê hy het twee toetse gedoen nadat ’n inwoner gaan kla het. Met die tegniese toets is bepaal hoeveel desibel die geluide is, met ander woorde hoe hard dit is. Die tweede toets was nie tegnies van aard nie, verduidelik Zahid Badroodien, die Stad Kaapstad se mayco-lid vir gemeenskapsdienste en gesondheid. Ondersoekbeamptes het by ander lede van die gemeenskap gaan vasstel of die klagte enigsins geregverdig is. Volgens Badroodien sorg die Stad dat hy die ondersoek volgens die boek doen. Dis nog nie bekend tot watter slotsom die ondersoekers gekom het nie. Baie Moslems woon in die omgewing van die moskee. Van hulle dink dié bohaai oor die bilal is oneerbiedig teenoor hulle geloof. Maar boeta Shakier Afieldien (90) sê hy verstaan hoekom mense oor die bilal complain. Volgens die uncle, wat gedienstig na die masiet gaan, maak dit vir hom veral nie sin dat die athan so hard is wanneer mense nie eens tydens die roep uitkom nie. “Hulle kan maar die athan afsit, want die doel daarvan is om mense na die masiet te lok. Maar dit gebeur nie deesdae meer nie.” Een van sy susters in die geloof, Shameema Abrahams, verskil geheel en al met hom. Volgens Abrahams, wat ook in Distrik Ses woon, pla die daaglikse oproep om gebed haar glad nie. “Die mense gebruik die athan soggens as ’n alarm. En hulle weet al wanneer die athan in die middag afgaan, is dit middagetenstyd.” Sy sê al die jare was die athan nie ’n probleem nie; nou ewe skielik is dit ’n probleem wat voor die masiet se luidsprekers gelê word. Vir baie inwoners bly dit ’n ope vraag waarom Kapenaars dan nie moan oor die kanonskoot smiddae twaalfuur nie. Dit maak tog ook ’n groot geraas. Abrahams pak uit: “Ons mense is net ignorant en arrogant. Dié is ’n vrye land. Ons het verskillende gelowe en ons respekteer hulle. “As die athan so hard is, hoekom word die kerkklokke nie ook getoets nie?”