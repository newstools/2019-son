TERWYL hulle hard aan die bid was, het ’n skelm hulle masiet vir ’n shoe shop aangekyk. Die Colorado Park-masiet in Mitchells Plain het Woensdag weer onder ’n skoendief deurgeloop toe ’n ou ’n lekker paar Adidas-tekkies van die skoenrakke gesteel het. In video footage kan ’n mens sien hoe die ou straight na die rakke toe loop nadat hy sy cap buite die masiet afgehaal het. Hy begin dan scout tussen die talle pare skoene, kompleet asof hy in ’n skoenwinkel is. Die skelm vat dan die paar Adidas-tekkies van die onderste rak af, ruik ewe daaraan en loop dan houtgerus uit terwyl hy die tekkies onder sy hoodie wegsteek. Derde Volgens ’n ingeligte by die masiet is die tekkies waarmee die ou verdwyn het, dié van ’n kind. “Die kinders het na my gekom om te vra of ek dalk video footage het, want die een se Adidas-skoene is gesteel.” Die bron, wat verkies om anoniem te bly, sê dis ook nie ’n nuwe ding by dié moskee nie. “Ons weet nie of dit dieselfde ou is nie, maar dis al die derde geval in drie weke. “Drie weke gelede is die imam se skoene ook gesteel en kort daarna nog ’n man se skoene.” Die bron sê dit gebeur gewoonlik wanneer die mense diep in gebed is. “Obviously gaan niemand daar staan en die skoene dophou nie. Ons hoop maar ons vang die ou, nes die mic-steler gevang is.” Hy verwys na ’n voorval toe ’n ou ’n mic uit die plek van gebed gesteel het. Volgens die bron het die dief as ’n aanbidder gepose en terwyl hy sy hande opgelig het, het hy die mic gesteel.