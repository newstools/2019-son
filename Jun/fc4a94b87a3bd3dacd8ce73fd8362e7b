HAAR hele bestaan in Suid-Afrika is glo op bedrog gebaseer. Sy het na bewering korrupte dealings met polisie­beamptes en beamptes by home­ affairs gehad. En nou is die vermoede sterk dat sy uit die land gaan vlug. Dié harde woorde is gister in die Kaapse landdroshof in Amani Fonguh Okpara se aansoek om borgtog aangehoor. Sy’s die stigter van die Al- Noor kinderhuis in Wood­stock. Die hof sal eers oor ’n week oor borgtog beslis. Die staat wil eers haar borgtog-inligting bekyk – én gerugte dat sy beplan om landuit te vlug. Die 49-jarige bestuurder van die kinderhuis is oorspronklik van Kameroen. Sy is twee weke gelede in hegtenis geneem nadat ’n nes van beweerde korrupsie, bedrog en die onsedelike aanranding van minderjariges by die weeshuis oopgekrap is. Okpara is toegekap vir bedrog en korrupsie. Sy het gister vir die tweede keer in die Kaapse landdroshof verskyn. Terwyl sy in die hof was, het ’n groep betogers – onder wie kinders – buite en binne die gebou protes aangeteken. Hulle het plakkate gehad waarop hulle vra dat Al-Noor gered word. Een het gelees: “Hands off our mother Amina.” Okpara het so stadig soos ’n skilpad met die trappe opgestap na die dock in hof 16. Haar regsverteenwoordiger, André Johnston, het die hof gevra of sy kliënt­ mag sit. Die staatsaanklaer, Adiel Jansen, het aan die hof gesê volgens getuies is Okpara nie so siek soos wat sy voorgee nie. Okpara het glo in 2017 ’n beroerte gehad nadat sy bloeding op die brein opgedoen het. Sy gebruik glo chroniese medikasie vir haar toestand. Die hof het gister gehoor Okpara het ná haar eerste verskyning siek geraak en opgegooi terwyl sy op pad terug was na die Polls­moor-gevangenis. Sy is na die hospitaalafdeling geneem, maar het na bewering geen medikasie of hulp gekry nie. Later is sy na die algemene afdeling teruggevat. Maar John­ston het aangevoer sy kliënt was nooit in die hospitaalafdeling nie. Okpara se regsverteenwoordiger het aan die hof gesê sy is nou in besit van haar medikasie en dien dit self toe. Johnston meen voorts dis nonsens dat Okpara landuit sal vlug. “Ek is in besit van haar paspoort. En dit sal haar waarskynlik drie weke neem om by die lug­hawe uit te kom teen die tempo waarteen sy stap,” redeneer Johnston. Hy het verder gesê Okpara het eiendomme in die land en is nou ’n Suid-Afrikaanse burger. Sy het twee kinders (5 en 19). Die oudste kind is blykbaar op universiteit. Die saak is tot Donderdag 11 Julie uitgestel vir verdere ondersoek.