’N VEROORDEELDE verkragter is gister altesame 173 jaar plus ’n tronkstraf van lewenslank opgelê. Dit volg nadat hy in ’n plaasaanval laas jaar onder meer ’n ma van drie kinders twee keer verkrag het. Waarnemende regter Olav Ronaasen het die 32-jarige Sebenzile Simane ’n lewenslange tronkvonnis opgelê op twee klagte van rape, 25 jaar vir poging tot verkragting en 15 jaar op ’n klag wat verband hou daarmee dat ’n kind gedwing is om ’n seksuele misdryf te aanskou. Hy’t Simane ook 60 jaar tronkstraf opgelê op vier klagte van poging tot moord, 30 jaar vir roof met verswarende omstandighede, 15 jaar vir die onwettige besit van ’n vuurwapen en 3 jaar vir die onwettige besit van ammunisie. Simane is boonop 20 jaar tronkstraf opgelê op vier klagte van ontvoering en 5 jaar vir huisbraak met die opset om te roof. Hy het gelas dat ál die vonnisse gelyklopend met die life-vonnis uitgedien word. Volgens Ronaasen was die aanval op die 45-jarige ma en haar drie kids, asook die aanval op Doris Mketshani in Patensie, beplan omdat Simane in albei gevalle ’n klapmus gedra het. Hy sê Simane het op ’n roofsugtige manier kwesbare vroue en kinders geteiken. Met betrekking tot die aanval op die ma en kinders. sê Ronaasen, het Simane geweet die vrou se man was daardie aand nie tuis nie. Volgens hom het Simane die ma en haar minderjarige dogter geterroriseer. Hy het die dogter ook probeer rape. Die regter sê dié wrede en barbaarse dade teenoor die ma en dogter vereis ’n swaar straf. Volgens Ronaa­sen het Simane vir die duur van die verhoor geen berou getoon nie. Hy sê ondanks die oorweldigende bewyse teen Simane het hy sy betrokkenheid by die voorvalle ontken. Ronaasen het voorts die getuienis van Karen Calitz, ’n maatskaplike werker, aanvaar. Calitz het ter verswaring van vonnis getuig die ma se jongste seun (10) ervaar ná die aanval ’n sterk skuldgevoel wat hy self nie kan verstaan nie. Sy sê die skuld spruit daaruit dat hy ten tyde van die aanval te jonk was en dat hy niks kon doen om die aanval te voorkom nie. Sy sê die seun voel magteloos, is bang vir die donker en wil nie alleen slaap nie. Volgens haar het hy hom aan sy vriende onttrek en is hy baie clingy. Calitz sê die egpaar se 15-jarige seun is onderwerp aan die meeste dreigemente. Volgens haar kan dit ’n impak hê op sy selfbeeld. Sy sê die seun was tydens die aanval disempowered. Volgens haar kan die aanval ’n impak hê op die seun se emosionele ontwikkeling. Gepleit Calitz sê die meisie (14) het ’n baie stresvolle ervaring gehad. Sy sê die meisie het geweet sy is in gevaar. Calitz sê die meisie se ma se gedrag die betrokke aand – sy het by Simane gepleit om nie haar dogter te verkrag nie en haar toe rape hy die ma vir ’n tweede keer – het ’n skuldgevoel by die meisie laat ontstaan. Volgens haar sukkel die meisie om weer beheer oor haar lewe te kry. Calitz sê die feit dat die ma nog nie herstel het nie, is ’n bron van kommer. Sy sê dit dui op haar onvermoë om op ’n sielkundige vlak met die verskriklike voorval te deal. Volgens Calitz was die kinders se pa ’n indirekte slag­offer. Hy het weens die voorval sy vertroue verloor in mense wat hy leer vertrou het. Ronaasen het ook Simane se aansoek om verlof tot appèl teen sy lewenslange vonnis van die hand gewys. Adv. Megan September-Qatana het aangekla.