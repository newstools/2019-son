DIE moordenaar van ’n onnie wat in haar huis in Durban­ville aangeval en vermoor is, loop steeds vry. Helga (62) en haar man, adv. Johann van Wyk (65), is Maandagoggend vroeg in hulle huis aangeval. Sy is in die hart gesteek en het in hulle huis in Proteaweg, Vierlanden, aan haar wonde beswyk. Johann, wat die aanval oorleef het, het homself na die naaste hospitaal gery waar hy steeds behandel word. Hulle seun het Helga se lyk Maandag in die vroeë oggendure by die huis ontdek. Sy was ’n onnie by die Hoërskool Monument Park in Kraaifontein en sou dié jaar aftree. Die polisie vra die publiek se hulp met inligting oor die aanval. Kapt. FC van Wyk, ’n woordvoerder van die polisie, sê hulle ondersoek nog die omstandighede rondom die voorval. Medelye Van Wyk sê: “ ’n Moordsaak is geopen. Misdaadtoneel­deskundiges is nog op die toneel om dit te fynkam vir leidrade. Nog geen arrestasies is gemaak nie.” Intussen stroom boodskappe van medelye steeds in vir Helga op haar Facebookblad. Emo Adams se vrou, Mi­chelle, het ’n pragtige boodskap vir haar voormalige Afrikaans-onnie geskryf. Haar inskrywing lui: “Ai, sulke hartseer nuus van ’n wonderlike vrou wat my Afrikaans op hoërskool geleer het. Juffrou Helga van Wyk was ’n gawe onderwyser met ’n sagte hart wat altyd tyd vir haar studente gehad het. “Sy het almal aanvaar en het nooit ’n siel veroordeel nie. “Sy het ongelooflike styl gehad en was altyd mooi aangetrek. “Sy alleen is die rede daarvoor dat my Afrikaans altyd op standaard was. Sy het altyd die ekstra myl gegaan vir my. “Mev. van Wyk, dankie vir wat jy vir my en soveel ander studente gedoen het. Rus in vrede.” Die polisie sê enige een met inligting kan Crime Stop by 08600 10111 bel of gaan sommer na die polisiestasie in Durbanville.