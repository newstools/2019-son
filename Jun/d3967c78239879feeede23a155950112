DIE stemming oor die Nelson Mandelabaai-metro se voorgestelde kapitaalbegroting vir die boekjaar 2019/20 is weer uitgestel. Dit volg omdat raadslede nie gedoen het wat hulle op verlede week se raadsvergadering gesê het hulle sou doen nie. ’n Veelpartyvergadering moes gehou word sodat politieke partye “mekaar kon vind” oor die kapitaalbegroting. Die vergadering het nie gebeur nie en dit het gelyk asof die speaker, Buyelwa Mafaya (ANC), nie te impressed was daarmee nie. Sy het raadslede daaraan herinner dat as die raad oor iets besluit, dit geïmplementeer moet word. “Verlede week in die raadsaal het ons ’n resolusie aanvaar dat ons as leiers sal vergader en mekaar sal vind. Indien daardie vergadering nie gehou is nie, moet iets drasties gebeur,” het Mafaya gewaarsku. “Ons almal het ’n gemene doel en dit is om ons gemeenskappe te dien. “Dit is ons begroting en ons moet dit eien.” Mafaya het Mkhuseli Mtsila, die burgemeesterskomiteelid vir begroting en tesourie, gevra wat gebeur het. “Wat ons gedoen het, is om met die partye te vergader, want die komitee is die een wat die begroting dryf. “Ons het mekaar as partye probeer vind. Ons het met mekaar gepraat,” het Mtsila gesê. Die speaker het hom reguit gevra of die multi-party meeting gebeur het, en hy het erken dit het nie gebeur nie. Baie van die partye sê hulle het glad nie enige kommunikasie oor die veelpartyvergadering gekry nie. Athol Trollip, DA-raadslid, het egter laat val twee oproepe is glo aan DA-raadslede gemaak. “Een oproep is gemaak deur die hoofsweep, Bicks Ndoni (ANC), aan die DA-hoofsweep (Werner Senekal), en Mongameli Bobani het hom (Senekal) gisteraand (Dinsdag) gebel en gevra om die begroting te ondersteun,” het Trollip gesê. Bobani het dit ontken en het gesê hy het nooit enige iemand gebel om vir die begroting te campaign nie. Die DA spog nou met vier nuwe raadslede. Hulle is Tsepo Ndwalaza, Jakobus Botha, Xabiso Nyati en Lee-Tesline Booysen. Dié vier vervang die vakante poste van Georgina Faldtman, Helga van Staaden, Nqaba Bhanga en Baxolile Nodada. Ingehuldig Faldtman en Van Staaden was voorheen proporsionele verteenwoordigers, maar is nou wyksraadslede en daarom is hulle poste gevul. Die vier is ingehuldig en welkom geheet in die raad. Die volgende raadsvergadering sal volgende week gehou word. Vandag vergader die staande komitee oor begroting en tesourie. Die raad het tot die einde van Junie om die kapitaalbegroting goed te keur.