VERSKEIE kinders het aan die begin van Kinderbeskermingsweek onder bendegeweld deurgeloop. Trevor Pieters (16), ’n hoër­skoolleerder van Manenberg, is Saterdagaand in die kop gewond en is op pad na die Groote Schuur Hospitaal dood. In dieselfde skietvoorval is ’n 46-jarige vrou in die been gewond. Die twee het buite ’n tuck shop gestaan toe hulle in bendes se kruisvuur beland het. Hulle was in die middel van die skietery vasgevang en kon nêrens skuil nie. ’n Jong man (19) is ook Sondagmiddag in Manenberg doodgeskiet. Lood Die voorval het 08:20 in Ruimteweg gebeur. Die tiener is op die toneel dood. Hy is in die kop en maag getref. Dit kom kort nadat Aswin Jonas (12), ’n gr. 5-leerder van die Primêre Skool Tygersig, Vrydagaand in Uitsig vol lood gepomp is. Die voorval het 21:25 op die hoek van Arnold- en Connaughtweg gebeur. Hy is verskeie kere buite ’n moskee geskiet toe hy en vriende voertuie opgepas het. Die kind is op die toneel dood. Volgens pastoor Adam Alexander, ’n gemeenskapsleier in Uitsig, is die bewerings onwaar dat die seun ’n gangster was. Alexander het gesê: “Die familie is nog erg getraumatiseer en soek antwoorde oor die wrede moord.” Die Wes-Kaapse minister van maatskaplike ontwikkeling, Sharna Fernandez, en die Wes-Kaapse minister van gemeenskapsveiligheid, Albert Fritz, het die seun se hartseer familie gister besoek. Fernandez het gesê: “Ons kan nie toekyk hoe onskuldige kinders hulle lewe in bendegeweld verloor nie.” Volgens Fritz is 279 kinders in die boekjaar 2017-’18 in die Wes-Kaap vermoor. In Hanover Park is twee laities en ’n meisie Vrydagaand in ’n drive-by shooting gewond. Al drie is in die bene getref en is na die hospitaal geneem. Die kinders van onderskeidelik 13, 15 en 16 jaar oud is in Lansia Walk geskiet. Niemand is nog vir die skietery gearresteer nie. Drie moordsake en verskeie sake van poging tot moord is geopen.