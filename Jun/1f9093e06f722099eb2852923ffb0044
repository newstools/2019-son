SOOS die Kaap te klein raak vir drug merts, so wyk hulle deesdae uit na die Suid-Kaapse platteland. Die polisie sê die R62 het die gewildste roete geword waarlangs drugs gesmokkel word. Dié roete verbind dorpies soos Barrydale, Ladismith, Zoar, Calitzdorp en Oudtshoorn. Dawid­ Kamfer, ’n gemeenskapsleier in Mosselbaai, sê: “Dis die grootste euwel hier. Dis veral inkommers wat drugs smokkel, sommige onder die voorwendsel van ’n spaza shop.” Jakob Willemse, ’n buurtwaglid in Calitzdorp, sê: “Die merts koop die Hophuise op vir ’n appel en ’n ei. “Twee weke gelede het twee merts glo dieselfde huis probeer koop. Daai naweek toe klap die gunshots. “Guns en drugs uit die Kaap het ons dorpie kom vervuil.” Past. Hendrik Rademeyer, wat ook ’n lid van die plaaslike gemeenskapspolisiëringsforum (GPF) is, sê dis veral jong mense wat die merts se klante is. Rademeyer sê: “Hulle is werkloos en dít dra by tot huisbrake en diefstal. Die kerke moet marches organise teen die druglords wat die kleiner plekkies deesdae binneval.” AO Jannie Cedras, ’n polisiewoordvoerder, sê: “Dié mense wil ’n houvas op ons mense kry. Hulle huur en koop huise om dwelms te verkoop. “Hulle koop kos en krag vir sommige inwoners, en gee hulle kontant ook. “Wanneer die polisie die huise besoek is hulle verbaas dat sommige inwoners die smokkelaars ondersteun. “Gelukkig ondersteun die meeste van hulle die polisie. “Die plaaslike regering moet community safety forums stig.”