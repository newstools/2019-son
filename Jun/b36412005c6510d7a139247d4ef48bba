IS JY alleen en smag jy na jou sielsgenoot? Wel, kykNET se nuwe show is dalk net die regte ding vir jou. Liefde vind is nie aldag maklik nie en hierdie nuwe realiteitsformaat bied elke moontlike pot die kans om hulle deksel eers goed uit die boom te kyk voordat hulle mekaar in lewende lywe ontmoet. In die nuwe show Hoor My, Sien My, Soen My bring ’n vroulike deelnemer die dag om die beurt saam met drie ouens deur – maar sonder om self daar te wees. Die reeks is geskoei op die oorsese reeks Hear Me, Love Me, See Me. Deelnemers gaan op ’n virtuele toe-oog-afspraak met drie moontlike pasmaats. Die deelnemer kry net ’n blik op elk van die pasmaats se lewe deur middel van die lyfkameras wat hulle dra. Só leer ken sy die betrokke partye en kry die geleentheid om te gesels en te flirt, als sonder om te sien hoe die ouens lyk! Aan die einde van die dag, ná drie toe-oog-afsprake, besluit die deelnemer met watter pasmaat sy op ’n regte date wil gaan. Inskrywings is oop vir enige iemand ouer as 18 op soek na liefde. Deelnemers en pasmaats het tot 18 Augustus om in te skryf deur die vraelys op kykNET se webwerf in te vul en ’n kort video in te stuur. Pasmaats sal volgens voorkeure en belangstellings ingedeel word en suksesvolle kandidate sal gekontak word.