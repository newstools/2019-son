DIE Pretoriase hooggeregshof het gelas dat Trillian Capital Partners R592 miljoen aan Eskom moet terugbetaal. Trillian word verbind met die omstrede Gupta-familie en hulle onderduimshede. ’n Volbank regters het bevind die byna R600 miljoen-betaling deur Eskom aan dié finansiële raadgewende maatskappy is ongeldig en wederregtelik. Die hof sê die bedrag moet terugbetaal word om te wys dat misdaad nie winsgewend is nie. ’n Kontrak is aan die internasionale konsultasiemaatskappy McKinsey & Co toegeken. Dit het Trillian se CEO, Eric Wood, in staat gestel om ’n subkontrakteur te wees. Eskom het Trillian groot bedrae betaal sonder dat ’n geldige kontrak bestaan het. Die hof se beslissing volg nadat Eskom se nuwe bestuur aangevoer het die vorige bestuur het verkeerd gehandel en dat dié transaksie hersien moet word. Dié beslissing bevestig die omvang van die korrupsie deur veral die finansiële hoof van Eskom, Anoj Singh, en die voormalige waarnemende CEO Matshela Koko. Die hof sê: “Daar is ’n patroon in die senior beamptes se optrede, en Trillian het dit uitgebuit.” – dailymaverick.co.za.