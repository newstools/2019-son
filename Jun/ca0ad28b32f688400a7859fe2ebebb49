AANVALLE op lorrie­bestuurders het in die laaste tyd toegeneem en hulle word selfs met die dood gedreig. Die naweek is minstens vier vragmotors op die N3 naby Mooirivier, Frere en Pietermaritzburg in KwaZulu-Natal uitgebrand. Sondag is ’n lorriebestuurder naby Touwsrivier ernstig beseer toe hy langs die pad geslaap en mense ’n petrolbom in sy vragmotor gegooi het. Bernard Groenewald (50) het ernstige brandwonde opgedoen toe hy langs die N1 naby Touws­rivier gestaan het. Son het by trok-drivers gehoor dis veral buitelandse drivers wat getarget word. Hulle sal vir minder geld werk en daarom stel die base hulle eerder aan as plaaslike drivers. “Die storie loop maar onder mekaar, maar dit lyk asof dit meer op die N3 se kant is,” het een driver gesê. Ander drivers sê die buitelanders behoort nie aan unies nie en kry ook nie UIF nie en werk vir minder geld. “Dit lyk asof dit local drivers is wat die buitelanders aanval. Hulle sê die buitelanders vat hulle werk. “Die buitelanders is tevrede met ’n laer loon.” Die Padvragvereniging (RFA) het die minister van polisie intussen gevra om in te gryp. Die RFA sê sedert Maart 2018 word die vervoerbedryf getarget. Volgens die RFA word die aanvalle georkestreer deur die All Truck Drivers Foundation (ATDF) en sy bond­genote omdat buitelandse drivers “hulle werk steel”. Die RFA sê daar is berigte van blatante intimidasie van mense wat nie wil toegee aan die ATDF se eise nie. Die eise sluit in dat buitelandse werkers afgedank word en mense wat deur die ATDF verskaf word, aangestel word. Die ATDF eis ook betaling van R350 per maand en beheer oor wie die maatskappy aanstel. Dreigemente word gemaak dat as maatskappye nie saamstem nie, sal hulle lorries uitgebrand word. Volgens Russel Meiring, ’n woordvoerder van ER24, is die driver van die bakkie in die ongeluk dood en 10 mense het ligte tot ernstige be­serings opgedoen.