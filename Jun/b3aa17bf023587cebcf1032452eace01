WAT ’n riller! Daar is beslis nie genoeg superlatives om gister se openingswedstryd tussen Steenberg United en JDR Stars van Gauteng te beskryf nie. Dis die Kaapse hoop, Steenberg United, wat uiteindelik met 4-3 koning gekraai het in ’n stryd wat behoorlik wipplank gery het. Mike Lukhu­beni, afrigter, se Steenberg was vinnig uit die wegspringblokke en het ná die eerste 20 minute gerieflik met 2-0 voorgeloop danksy doele deur Damian Basadien en Wongezile Mpoki. Die tuisspan het egter toe laat slaplê en toegelaat dat JDR terugslaan met vinnige doele deur Khumalo Pont­sho en Thabang Ramaku­toane om sake met die rustyd 2-2 te maak. Die Gautengers het net ná die rustyd vir die eerste keer voorgeloop toe Makhanya Moeketsi die besoekers vir die eerste keer in die stryd laat voorloop het. ’n Tongloesing van Lu­khubeni teen rustyd het nuwe lewe in sy span geblaas. Dit is toe Athini Jodwana gelykheid in die tweede helfte herstel het. Steenberg het toe bloed geruik en is beloon toe Basadien laat in die stryd weer die net gevind het vir die wendoel. Lukhubeni het ná die stryd gesê hy is verlig oor die sege, maar bekommerd oor sy defence wat “silly goals” afstaan. “Ons sal móét verbeter agterlangs,” benadruk hy.