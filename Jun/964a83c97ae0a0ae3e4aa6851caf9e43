DAAR is geen wegkruipplek vir die Proteas nie. Dit is verreweg die swakste Wêreldbeker-krieketspan wat Suid-Afrika nog verteenwoordig het – een sege uit sewe probeerslae in Engeland vertel die verhaal. As kaptein word Faf du Plessis vorentoe geskuif om die treurmare te verduidelik. Hy is groot genoeg om die mislukte veldtog as “ ’n verleentheid” en die “laagtepunt van my loopbaan” te beskryf. Du Plessis het ook ’n stekie ingekry na Krieket Suid-Afrika se bestuur van sy beste spelers, wat die jong snelbouler Kagiso Rabada insluit. Rabada was ’n ster in die Indiese Premierliga wat die Wêreldbeker-toernooi voorafgegaan het, maar is in Engeland nie veel werd nie. “Weens sy hoë werklading het hy die toernooi nie vars begin nie. Sy selfvertroue het ’n knock gevat toe hy in Engeland swak begin het,” het Du Plessis verduidelik. Rabada sou ’n sleutelrol in die Proteas se wenplanne gespeel het, maar sy onvermoë om met die nuwe bal paaltjies te neem, het sy span gekos. Du Plessis wys daarop dat sy span dieselfde foute in elke wedstryd herhaal en erken die spelers het tans geen selfvertroue nie. “Ons begin nooit goed nie. Ons staan te veel lopies af en met die kolf verloor ons vroeg paaltjies. “Daarna begin kolwers hulle inspeel, maar dan verloor ons te gereeld paaltjies en niemand kolf vir ’n lang tyd nie.” Die Proteas se speelstyl skep verwarring onder die spelers. Die hoof-afrigter, Ottis Gibson, het ’n aanvallender kolf­benadering probeer vestig, maar dit werk nie. Die oud-Protea Jacques Kallis meen die kolwers is steeds te verdedigend ingestel. “Grootskaalse veranderings is nie nodig nie. Ons moet ’n nuwe manier van speel vind.”