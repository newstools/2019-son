“JY HET duidelik geen siel nie.” Dit was gister die harde woorde van regter Gayaat Salie-Hlophe aan Goodman Nobade (58) by sy vonnisoplegging in die Kaapse hooggeregshof. Nobade het ’n lewenslange tronkvonnis gekry oor hy sy tenger vrou, Agnes Msiza, vermoor en haar lyk in stukke opgesny, in sakke gepak en weggegooi het. Salie-Hlophe het verder gegaan en die oupa ook ’n hartelose monster genoem. Sy het opgemerk die wyse waarop Nobade sy vrou beseer het, stem ooreen met duidelike haat en disrespek wat hy oor die algemeen teenoor vroue het. Nobade is ’n week gelede skuldig bevind aan die gru-moord op sy vrou. Hy is ook skuldig bevind aan dwarsboming van die gereg en aanranding met die doel om ernstig te beseer. Nobade het Msiza in 2017 in hulle huis in Khayelitsha opgesny en die stukke van haar lyk in verskeie sakke gedruk en gaan dump. Die regter meen dis een ding om ’n lyk op te sny soos ’n slagdier en die stukke in sakke te pak, maar om dit dan soos vullis weg te gooi, is gruwelik. Die polisie het net twee van haar liggaamsdele opgespoor gekry. Dit was haar kop sonder oë en haar linker­bobeen. Die hof het gehoor haar ander liggaamsdele het weggespoel in ’n stroom waar Nobade dit gedump het. Dis dalk selfs deur honde en varke opgevreet. Wat die regter woedend laat uitlash het, is dat Nobade die familie van Msiza deur sy skending en storting van die lyk belangrike begrafnisrituele ontneem het waardeur hulle miskien closure kon gekry het. Die regter het laastens na die oupa gegluur en gesê: “Dis jou haat vir vroue wat jou dié daad laat pleeg het.”