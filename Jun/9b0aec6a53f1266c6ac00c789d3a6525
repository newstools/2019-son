WETSTOEPASSERS het Dinsdag in getalle op die Siqalo-plakkers­kamp toegeslaan om onwettige elektrisiteitsverbindings te knip. Die inwoners van die plakkers­kamp op die hoek van Jakes Gerwel- en Highlands-rylaan is berug daarvoor dat hulle betogings pad toe vat. Dít verlam verkeer na en van Mitchells Plain dan. Die polisie het die gebied van die oggend tot die aand gemonitor. Dit was om seker te maak dat die inwoners hulle on­tevredenheid oor dié taak nie ook pad toe vat nie. Son het vroeër berig dat die inwoners griewe het oor elektrisiteit en behuising. ’n Inwoner van die na­burige Rondevlei (40) sê egter­ sy is happy oor wat gedoen is. Sy meen: “Dis al klaar genoeg dat ons in vrees moet lewe, dan moet ons nog met kragstelers ook deal. “Ons kry byvoorbeeld net 25 units vir R100. Hoekom moet net ons ly?” Die inwoner sê die ergste van alles is dat elektrisiteitstariewe heeltyd styg. Bang Sy moan: “Ons almal werk vir ons krag en huise, maar hulle wil alles verniet hê, en dan protest hulle as hulle nie hulle sin kry nie. “My kinders is al bang wanneer hulle die polisie by die robots sien. “Ek moes hulle 04:30 wakker­ maak net om seker te maak ons kom hier uit voor enige betogings.” ’n Woordvoerder van die Stad Kaapstad se law en­forcement-afdeling, Wayne Dyason, sê die operasie is uitgevoer deur lede van verskeie afdelings. Dyason sê die polisie, metro­polisie, verkeers­dienste en die Stad se elektrisiteit departement het almal saamgewerk. Dyason het bevestig dat 78 kg aluminium- en 88 kg koperkabels verwyder is.