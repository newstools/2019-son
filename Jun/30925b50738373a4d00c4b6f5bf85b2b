’N TAXI DRIVER is by ’n padblokkade vas­getrek vir sy uitstaande boetes van nagenoeg R100 000. Die man is Sondag in sy spore gestop, sê JP Smith, die Stad Kaapstad se mayco-lid vir gemeenskapsveiligheid. “Hy is een van 90 mense wat verlede week in hegtenis geneem is. Hy het 44 uitstaande boetes van altesame R97 350.” Die Stad Kaapstad se beamptes was besig om ’n on­wettige padwedren in Seepunt te monitor toe die man afgetrek is. In dieselfde operasie het die beamptes nog drie motoriste toegekap. Hulle het glo onder die invloed van al­kohol bestuur. In ander operasies en padblokkades oor die metropool heen is 77 bestuurders vir uitstaande boetes, dronkbestuur, roekelose bestuur, bedrog en intimidasie aangekeer. “Ons het op 129 minibus- en sedantaxi’s beslag gelê. Die bestuurders het nie gel­dige operating licences gehad nie.” Altesaam 4 520 boetes is uitgereik. Smith het gesê hulle het motoriste van die begin van die jaar af ingelig hulle gaan nuwe maatreëls instel om die wetteloosheid op die paaie onder beheer te bring. Hy het bygevoeg: “Die statistieke toon die maatreëls werk, al gaan dit stadig.”