DIE terugkeer van José Mourinho as ’n bestuurder in Engelse Premierliga-sokker lyk nou al hoe meer na ’n werklikheid. Dít kom nadat die sokkerklub Newcastle aangekondig het dat sy pad en dié van Rafael Benítez aan die einde van die maand skei. Benítez is sedert 2016 die Magpies se bestuurder en daar was glo hard probeer om die Spanjaard te kry om sy kontrak met die klub te verleng. Hy kon nie in 2016 die klub van relegasie red nie, maar het die daaropvolgende seisoen die Championship gewen om weer promosie te verseker. Die afgelope twee seisoene het Benítez wondere verrig deur met ’n klein budget die Magpies se oorlewing in die top flight te verseker. Sky Sports berig die negotiations om Benítez by Newcastle te hou, het blykbaar deur die mat geval. Die hulpafrigters Paco de Miguel Moreno, Antonio Gómez Pérez en Mikel Antía Mendiaraz gaan ook die Magpies verlaat. “Ons het hard gewerk om Rafa te probeer kry om sy kontrak te verleng, maar dit sal nie moontlik wees om ’n ooreenkoms met hom en sy verteenwoordigers te bereik nie,” het ’n verklaring op Newcastle se webtuiste gelui. “Ons wil Rafa en sy afrigtingspan bedank vir hulle bydrae die laaste drie jaar en wat hulle vermag het. “Ons wil ook ons support­ers, spelers en werknemers bedank vir hulle geduld in ’n tydperk van groot onsekerheid.” Daar is onlangs berig dat Newcaslte dalk aan ’n oliemagnaat van Saoedi-Arabië verkoop gaan word. Mourinho se naam is ook ’n hele paar keer gekoppel met die Magpies-bestuurspos. Die klub word egter steeds deur Mike Ashley besit.