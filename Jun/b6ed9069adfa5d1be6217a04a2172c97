DIE Suid-Afrikaanse tennislegende David Samaai is Vrydag op die ouderdom van 92 oorlede. Samaai, wat in sy loopbaan aan Wimbledon, die Franse-, Switserse- en Duitse Ope deelgeneem het, was 21 jaar lank die Suid-Afrikaanse enkelspelkampioen en het ook die SA dubbelspelkampioenskap met Ossie Woodman gewen. Tennis Suid-Afrika het in ‘n verklaring op Facebook gesê Samaai was bekend vir sy kragtige voorhand, vreesaanjaende afslane, spoed oor die baan, sy benydenswaardige agterhand, balans, uitstekende afwagting en was foutloos by die net. Samaai se naam is verlede jaar op Erfenisdag in die Sports Legends Hall of Fame opgeskryf. Gavin Crookes, president van Tennis SA, beskryf Samaai as ‘n ware heer van die sport. “Sy kennis van die sport was legendaries. Hy was altyd bly en opgewonde om sy kennis te deel. Hy het talle gementor en hulle is ryker deur sy leiding.” Riad Davids, adjunkpresident van Tennis SA, het op Facebook geskryf: “Wow, wat ‘n ongelooflike individu. Hy het nooit probeer afshow met sy status nie. Hy sal altyd onthou word waar hy op die baan was met jong kinders, almal met ‘n smile, terwyl hy hulle afrig.”