DIE Westelike Provinsie Rugbyunie (WPRU) se uitvoerende raad is min gespin oor die nuutste aantygings teen hom. Lede van die WP se raad het gister die dreigement dat siviele eise teen hulle ingestel kan word as ’n smeerveldtog afgelag. Hulle het die aantygings as “absoluut ongegronde nonsens” beskryf. Die raad word daarvan beskuldig dat hy ’n tugsaak teen Ronald Bantom, voorheen ’n lid van die WP se uitvoerende raad, “toegesmeer” het. Bantom is die hoof van die Hoërskool Kasselsvlei in Bellville-Suid. Bantom was op 9 Augustus 2017 in ’n voorval met Jesse Claassen, nasionale bestuurder van die Vuka-program, by die City Park-rugbyveld betrokke. Volgens Bantom is hy op 5 Junie laas jaar deur die voormalige WP President, Thelo Wakefield, ingelig die saak teen hom is afgehandel. Dit in die teenwoordigheid van Zelt Marais, huidige WP President. In November laas jaar is Bantom drie dae voor die verkiesing skielik in kennis gestel sy saak is steeds hangende. “Hy is toe verbied om aan die WP se verkiesing vir ampsdraers deel te neem. Bantom het gister aan Son gesê: “Dit is absolute snert. Wanneer jy na die tydsberekening kyk, sal jy sien dit is ’n georkestreerde ding. “Ek dink nie dit word heeltemal teen my gemik nie, maar die groter prentjie is dat daar forces is wat Zelt wil topple. Bantom is oortuig daar is ’n poging uit sekere oorde om die huidige uitvoerende komitee te diskrediteer. “Dis ’n totale aanslag teen Zelt en om die hele bestuur swak te maak. Ek is op 5 Augustus laas jaar deur Thelo in die teenwoordigheid van Zelt ingeroep en laat weet daar is geen saak teen my nie. “Op 2 Augustus het ek in ’n e-pos informasie oor die omstrede Aerios-saak en ’n moontlike conflict of interest gevra. “Dit is net nadat ek daardie soort vrae in ’n e-pos gevra het, waar dinge skielik begin verander het. Thelo het die 12 aantygings teen myself saamgestel.” Bantom sê die res van die bestuur moes geraadpleeg word, maar Wakefield het alles op sy eie gedoen. “Dit was net aanbevelings aan die raad. Om dié rede het die raad die saak teen my teruggetrek. Ek glo Jesse word ook maar net gebruik. Hy sien dit ongelukkig nie raak nie.” Claasen het gister bevestig hy gaan nie sy siviele eise teen WP laat vaar nie. “Ek wag vir finale­ terugvoering van my regspan. Sodra ek klaar met hulle gekonsulteer het, sal ek weer praat,” het Claassen laat hoor.