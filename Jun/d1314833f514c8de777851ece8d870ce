Die derby kings is Saterdag onttroon. St. George’s het Macassar op Gustrouw met 48-18 weggeblaas in hulle­ Super­liga B-derby van die Westelike Provinsie. Die MC Boys het die laaste paar seisoene in ’n paar opwindende derbies geseëvier. Dié keer was dit egter die Lulu Boys wat hulle bonuspunt reeds in die eerste helfte verdien het. Duisende ondersteuners het op Gustrouw toegesak en hulle is glad nie teleurgesteld daar weg nie. Selfs die MC supporters het tot die bitter einde gesing. St. George’s het ses drieë teenoor Macassar se twee gedruk. Die Lulu’s se kookwater-heelagter, Jeandre Lukas, was dodelik op die aanval. Dié voormalige All Saint-speler het die MC-verdediging aan die raai gehou met sy kenmerkende dartellopies. Die besoekers kon net nie byhou met die tempo waarteen die Lulu Boys gespeel het nie. Selfs die uitmuntende Gurston Cupido, wat bekend is vir sy fiksheid, het soms pootuit gelyk. Daar was oomblikke net voor rustyd en net daarna dat Macassar die spel oorheers het, maar St. George’s het kalm gebly. Christiano Beckitt, Marcelino Roos, Eduardo Titus en Bradley Robertson het almal in die eerste helfte agter die doellyn gaan kuier. Die MC Boys het teen rustyd net twee strafskoppe aangeteken.