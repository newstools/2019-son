Tydens elke skoolvakansie is daar altyd 'n heelwat skade by sommige skole weens inbrake en vandalisme. Om dit aan te spreek het die Wes-Kaapse onderwysdepartement nou soos die skoolvakansie begin het sekuriteit by van die skole opgeskerp. Die veilige skole-afdeling van die departement het die reelings in plek gekry by van die skole wat as hoë-risiko skole geidentifiseer is. Aan die einde van die eerste kwartaal was daar 160 inbraak en vandalisme voorvalle by skole in die provinsie. Bronagh Hammond, woordvoerder vir die departement, sê gemeenskapslede word ook gevra om die ore en oë van die departement te wees. “Ons vra gemeenskapslede om te help om ons skole veilig te hou, deur enige verdagte gedrag in en om skole dadelik aan te meld. “Daar word ook ‘n beroep op ouers gedoen om verantwoordelikheid te neem vir hul kind se veiligheid tydens die skoolvakansie.” ‘n Vakansiestudie-program word ook by talle skole vir matrikulante gehou. 