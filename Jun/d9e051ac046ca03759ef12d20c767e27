MARLON Daniels van die Patriotic Alliance (PA) dra glo bulletproof klere – tot in sy undies. Of só het dit in die sosiale media gegons nadat rumours rondgegaan het dat Daniels doodgeskiet is. Facebook en ander groepe was aan die brand oor Daniels se beweerde skietmoord. Kol. Priscilla Naidu, polisiewoordvoerder, sê egter: “Joernaliste moet kennis neem: ’n Valse boodskap doen die ronde dat die politikus Marlon Daniels doodgeskiet is. Dis nie waar nie.” In een aanlyn groep sê ’n vrou sy’t so gehuil en geskree toe sy die nuus hoor dat sy wou selfmoord pleeg. “Eish, ah ah, maar toe bel (burgemeester Mongameli) Bobani my en sê alles is fine. Hy sê vir my Marlon dra bulletproofs tot op sy onties. “Mense moenie speel met die dood nie. Marlon is nou op die foon saam met my en long live the legend.” ’n Vrou het hierop gereageer met: “Haai, nee, ’n mens speel nie met die dood nie. Hy gaan lank lewe.” ’n Ander man het op sy eie wall gepost: “R.I.P. Marlon Daniels, Champion of the Northern Areas.” Nog iemand het verbaas gecomment: “Is dit seriously hy? So, die dreigement wat hy gekry het, is for real.” Op WhatsApp is ’n voice note rondgestuur waarin ’n vrou sê: “Ek glo Marlon Da­niels is ’n paar minute gelede geskiet. Ek’s nie seker of hy nog lewe nie, maar blykbaar sê die mense hy’s dood.” Boonop is ’n foto van ’n lyk in ’n plas bloed ook rondgestuur – glo ’n foto van die “moordtoneel”. Dis egter nie Daniels nie en dis onduidelik waar en wanneer die foto geneem is. Daniels het nie op Son se navrae gereageer of sy selfoon beantwoord nie. Hy’t laas week talle kere gesê hy is nie bereid om met Son te praat nie. Bobani sê hy het glad nie op die foon met enige een gepraat oor Daniels wat kastig bulletproof klere dra nie. “Ek weet van die rumour en dis ’n leuen. Ek het nooit met so ’n vrou gepraat nie.” Bobani voeg by: “Ek sal seker maak Marlon Daniels en enige raadslid word te alle tye beskerm.” Die foon van die vrou wat gesê het sy’t met Bobani en Daniels oor die foon gepraat, was af. Laas week is Daniels ’n pos aangebied as mayco-lid vir ekonomiese ontwikkeling. Hy en sy familie is glo die vorige dag gedreig om ten gunste van die begroting te stem. Nadat hy gesê het hy’s teen die kapitaalbegroting vir die boekjaar 2019-2020, het hy die volgende dag ten gunste daarvan gestem. Die begroting is toe met die meerderheid stemme goedgekeur. Dit beteken die tariewe vir munisipale dienste sal styg. Kort daarna het ’n man op Facebook gesê: “En daar het jy dit! Marlon Daniels, jy laat Judas betroubaar lyk. Ek wonder of sy eie vrou en familie skaam is vir hom. Hy wou ’n beter posisie hê en ’n groter salaris.” In ’n ander groep het verskeie mense gesê hulle wil die tariefverhogings boikot.