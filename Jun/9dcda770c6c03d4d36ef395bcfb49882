SEDERT die begin van Superrugby stel die Stormers elke jaar hulle fans teleur. Vir ’n franchise met van die beste rugbyspelers in die wêreld, het die Kapenaars tot dusver elke jaar hopeloos onderpresteer. Die naaste wat hulle aan Superrugby-sukses gekom het, was toe die Bulls hulle in 2010 met 25-17 in die eindstryd in die Orlando-stadion in Soweto geklop het. Saterdag se uiters teleurstellende nederlaag van 9-12 teen die Sharks op Nuweland het Robbie Fleck se loopbaan as Stormer-breier weerspieël. Fleck was ’n briljante speler in sy loopbaan as senter vir die Westelike Provinsie, die Stormers en die Springbokke. Die 43-jarige het egter nie dieselfde hoogtes as coach bereik nie. Toe hy in 2016 aangestel is, het hy gesê hy wil graag hê die Stormers moet vrees­lose rugby speel. En daar was beslis tye dat die Kapenaars onder Fleck opwindende rugby gespeel het. Die game wat vir my die meeste uitstaan, is toe die Stormers die Chiefs op Nuweland met 34-26 geklop het. Niemand wat daardie game gesien het, sal ooit daardie ongelooflike offload van Dillyn Leyds na SP Marais vergeet nie. Vir my was dit ongetwyfeld die beste vertoning van ’n Stormer-span in Fleck se era as coach. Die rugby wat daardie dag gespeel is, is die soort rugby wat die fans van die Stormers verwag. Maar ongelukkig het die span met Fleck as coach nooit weer dié soort rugby opgedis nie. Met John Dobson wat volgende jaar sal oorneem, word daar nou opnuut gehoop dat die Stormers aansienlik sal verbeter en tot hulle volle potensiaal sal speel. Die 51-jarige het tot dusver bewys hy’s ’n uitgeslape, hoogs intelligente breier. Hy het goeie menseverhoudinge en weet hoe om die spelers ’n hegte eenheid te maak. Al het hy nog nie Superrugby-ervaring nie, het hy die Stormers met hulle spel by die afbreekpunte gehelp. Dobbo is ’n voorstander van spelers wat hulleself op die veld moet uitleef. Dit gaan dus interessant wees om te sien hoe hy gaan vaar.