’N JONG pa wat vroeër dié maand vermoor is, is hierdie naweek begrawe. Denver Kotze (25) van Kleinvlei is twee weke gelede dood nadat hy 26 keer gelem is. Dit was enkele oomblikke ná sy girlfriend, Natasha Abrahams, se baby shower vir hulle tweede kind. En dít nadat hulle net in April hulle driejarige seuntjie, Denzil Abrahams, aan die dood afgestaan het. Denzil en sy nefies, die vierjarige tweeling E-Jay en Em-Jay Eksteen, het saam in ’n brand in hulle ouma se huis gesterf. Kotze is vermoedelik deur twee lede van die Fancy Boys-bende aangeval. Benewens sy vriende en familie, het inwoners van Kleinvlei ook Kotze se begrafnis Saterdag bygewoon. Die huis was stampvol. Abrahams sê: “Dit was so mooi om al die mense te sien wat hom liefgehad het. “Ek waardeer dit baie dat hulle sy begrafnis bygewoon het.” Abrahams bestempel Denver as ’n man “wat nie ’n vlieg of ’n mier sou seermaak nie. Sy sê: “Ek wil net hê geregtigheid moet geskied en dat die killers verantwoordelikheid moet aanvaar vir wat hulle gedoen het. “Dit gaan nie maklik wees nie, maar ek sal my bes probeer om mooi na ons ongebore babameisie te kyk.”