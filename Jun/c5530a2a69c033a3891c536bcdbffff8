’N BEKGEVEG tussen die DA en ANC gaan voort oor twee skole wat glo platgeslaan gaan word om plek te maak vir ’n nuwe hospitaal in Manenberg. Die DA meen die ANC het nie ál die feite oor die kwessie nie. Die ANC se provinsiale skaduminister van onderwys, Muhammad Khalid Sayed, vaar uit teen die DA. Hy sê die Primêre Skool Sonder­end en die Hoërskool Silverstream sal net in die apartheidsjare gebulldoze word. Die nuwe streekshospitaal sal teen R2,4 miljard gebou word. Die regering is die laaste paar jaar al op soek na ’n stuk grond om die ou GF Jooste-hospitaal in Manenberg te vervang nadat dit glo sonder konsultasie met die gemeenskap gesluit is. Sayed sê: “Die ANC in die provinsiale wetgewer het die laaste jare daarop aangedring om te weet waar die nuwe hospitaal gebou sal word. Maar die DA het die waarheid weggesteek. “Dit het nou aan die lig gekom die DA offer twee skole in ’n arm gebied op om plek te maak vir die hospitaal. Indruk “Almal weet dan behoor­like opvoeding is die enigste manier om armoede en bendegeweld te bekamp.” Die Wes-Kaapse minister van onderwys, Debbie Schäfer, kap terug en sê Sayed se bewerings is op verkeerde inligting gegrond. “Ek verstaan die nuwe skaduminister (Sayed) wil ’n indruk maak,” sê sy, “maar voordat hy vinnig bewerings maak, moet hy eers van sy feite seker maak.” Volgens haar sal geen skool gesluit word nie. Schäfer voeg by die regering het die laaste paar maande omvattend met die gemeenskap gekonsulteer oor planne om Manenberg op te gradeer. Schäfer sê: “Die plan is om ’n broodnodige hospitaal, ’n vaardigheidskool en ’n lifestyle-kampus te verskaf. “Ons weet die ANC gee nie om vir arm gebiede nie. “Dis ’n patetiese poging om te stop wat ons wil doen om die gebied op te hef.” Schäfer se woordvoerder, Bronagh Hammond, bevestig ná konsultasies met die gemeenskap sal die Hoërskool Silverstream in ’n vaardigheidskool verander word. Dit sal ontwikkel word by die ou GF Jooste-hospitaal. ’n Woordvoerder van die Wes-Kaapse gesondheidsdepartement, Mark van der Heever, bevestig die plan om die hospitaal te bou, is deel van die projek Manenberg Urban Upgrade.