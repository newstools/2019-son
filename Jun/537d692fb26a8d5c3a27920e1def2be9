DIE Crusaders gaan volgende week in Chistchurch, Nieu-Seeland, in die halfeindstryd teen die Hurri­canes te staan kom. Die verdedigende kampioen het die Highlanders Vrydag met 38-14 afgestof, terwyl die Canes die Bulls gister in Wellington met 35-28 geklop het. Die Crusaders het vyf drieë gedruk teenoor die twee van die Highlanders. Richie Mo’unga was veral indrukwekkend. Hy het twee keer agter die Highlanders se doellyn gaan kuier. Scott Robertson (afrigter) se span is nou onoorwonne in 28 wedstryde op sy tuisveld. Die negemalige kampioen het nog nie ’n enkele play-off in Christchurch verloor sedert Superrugby in 1996 begin het nie. Met 13 All Blacks in hulle span, wat onder hulle met die ervaring van 520 toetse spog, is dit moeilik om te sien hoe die Saders op eie bodem gaan verloor. Die Canes sal natuurlik hoop hulle kan vir ’n opskudding sorg.