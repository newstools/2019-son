DIE moordenaars van ’n Mongrel van Atlantis wat ses jaar gelede wreed vermoor is, is skuldig bevind. Vier vermeende main ysters van die G-Unit-bende in Atlantis – Gerrit Franse, Michael Adams, Aldrick Adams en Chestwell Essop, is verlede Vrydag in die Kaapse hooggeregshof skuldig bevind aan die moord op Clint Smith. Smith was ’n leier van die Mongrels, wat ook met die 26’s-bende geaffilieer is. Sy halfkaal lyk is op 22 Maart 2013 vol steekwonde in Saxonwold langs die Ou Mamre-Darlingpad gekry. Hy is 245 keer gesteek en het ook ’n skietwond deur die been gehad. Sy bloedbevlekte kar is 15 km verder opgespoor. Franse, die vermeende baas van die G-Units, het Smith gebel en na sy huis in Atlantis genooi. Smith en ’n vroulike passasier was glo nog uit Malmes­bury op pad na Franse se huis toe hy gestop en aangeval is. Die vrou is ongedeerd by haar huis afgelaai. Die hooggeregshof was stampvol gewapende lede van die eenheid teen bendes toe die vier mans skuldig bevind is aan ontvoering en moord. Die verdagtes se lawyers het om borgtog gevra, maar dié aansoek is van die hand gewys. Die saak is weer op 10 Junie in die hof.