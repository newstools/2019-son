DIE onderwysersvakbond, die Educators' Union of South Africa (EUSA), sê dit het tyd geword dat onderwysers met guns skool toe gaan om hulself te beskerm. Dit kom nadat ‘n onderwyser, Sboniso Nyawose (48), Dinsdagoggend by die Primêre Skool Masuku in Folweni, suid van Durban, doodgeskiet is. Kwazi Mshengu, KwaZulu-Natal se LUR van onderwys, sê die oorledene is na bewering deur twee mense doodgeskiet wat onwettig toegang tot die skoolperseel gekry het. Mshengu sê dit is die pynlikste nuus sedert hy LUR is. Kol. Thembeka Mbele, 'n polisiewoordvoerder, sê omstandighede rondom die voorval word nog ondersoek. Scelo Bhengu, president van die EUSA, sê dit is tyd dat onderwysunies dapper word en vra vir onnies om guns saam skool te neem. "Ons is moeg daarvan dat onderwysers by skole vermoor word. Skole is nie meer veilige plekke vir onderwysers om in te werk nie. As die departement van onderwys nie hierop gaan reageer deur skole te beveilig nie, dan wil ons hê onnies moet guns dra om hulself te beskerm." - News24   