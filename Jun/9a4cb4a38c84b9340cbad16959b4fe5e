VAN Choketeas tot Krok­teas en nou Vro­teas - Suid-Afrikaners is besig om uit skelname vir ons nasionale krieketspan te hardloop. Dis hoe droewig dit met die Proteas gaan in die World Cup in Engeland. Suid-Afrika het Woensdag weer skandes gemaak toe Indië hom met ses paaltjies in Southampton geklop het. Dis nou die span se derde nederlaag agtereenvolgens en bring ons al hoe nader aan vroeg huis toe kom. Die vroeg gaan egter nog ’n verdere ses wedstryde duur, wat niemand meer glo deur die Proteas gewen kan word nie – nie eens teen Afganistan nie. Behalwe elke keer die coin toss wen, is daar niks wat wil reg­loop vir die kaptein, Faf du Plessis, en sy span nie. Die vraag moet egter weer gevra word: Moet ou Faf nie maar die skuld dra vir elke keer ná die toss wen die verkeerde besluit tussen bat of boul neem nie? Ottis Gibson (afrigter) en sy twee assistente, Dale Benkenstein (kolfwerk) en Claude­ Henderson (boulwerk), het dan jare lank krieket in Engelse toestande gespeel. Nie een van hulle kon egter hul kaptein kry 0m gister reg te besluit nie. Teen Engeland en Bangladesj het Faf besluit om te boul, en dinge het nie kwaai uitgewerk nie. Die keer – in toestande gunstig vir die naatboulers om die bal deur die lug en van die dek af te swaai – is daar besluit om te bat. Ná ses boulbeurte was dit duidelik die verkeerde besluit met die telling op 24/2. En net toe dit lyk asof die manne sou herstel, gaan smyt Rassie van der Dussen en einste kaptein Faf hul paaltjies weg teen gevaarlike Indiese draaiboulers. Die draaiboulers sou die Proteas se grootste kopseer wees, met Yuzvendra Chahal wat met syfers van 4/51 in sy 10 boulbeurte sou spog. Nie een Protea-kolwer in die top-orde het ’n 50-tal aangeteken nie. Chris Morris – bekender vir sy boulwerk – was die beste met 42 lopies. Daarna het Indië, met Rohit Sharma op sy beste, kom wys hoe ’n mens druk hanteer en die tweemalige Wêreldkampioen tot sy eerste wen gekolf. Wonde En dít boonop nog nadat ons kaptein, Faf, ’n kans verspeel het om vroeg in die innings van Indië se hit man ontslae te raak. Nadat hy reeds 100 lopies aangeteken het, was daar nog ’n kans om van hom ontslae te raak. David Miller het egter ’n sitter mis gevang. Die Proteas kry nou kans om hulle wonde te lek. Hulle volgende wedstryd is eers Maandag teen die Windies. Hopelik sal dit genoeg tyd wees vir kaptein Faf en sy troepe om aan nuwe strategieë te begin dink.