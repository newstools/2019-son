BAIE jong mense au pair deesdae in die buiteland. Maar wat behels dit en hoe beland ’n mens in die veld? ’n Groot liefde vir kinders en om uit jou gemaksone te kan beweeg, is van die vernaamste vereistes. So sê Lizeal Mars van Bianca’s Au Pairs, ’n gewilde agentskap in Kaapstad. Lizeal, wat self ook al ’n au pair was, sê: “’n Au pair bly vir ’n jaar as ’n gas van ’n gesin in die buiteland.” Sy sê dis baie belangrik om ’n goeie agentskap te nader om aansoek te doen en geplaas te word. Lizeal sê sy wil graag sien dat hulle au pairs gunstig beoordeel word. Sy verkies ook om weer met die meisies te gesels wanneer hulle na Suid-Afrika terugkeer. So, as jy like om te reis, is au pairing net die ding vir jou. Dis ’n werk wat al hoe gewilder onder meisies van die Kaapse Vlakte is. Die ouderdomsbeperking vir au pairs in Nederland is 18-29 en in België 18-26. Diegene wat belang stel om au pairing in die buiteland te doen, moet weet dit behels ’n uitgawe van R8 700. Dié bedrag kan afbetaal word en dek dinge soos registrasie, plasing en reiskoste. Ek het ingeloer by Olivia Williams (28), ’n boorling van Lotus River wat al 10 maande hier in Nederland au pair. Olivia se kontrak verstryk in Augustus. Dié vroutjie van die Kaapse Vlakte bestempel au pairing as ’n “kulturele uitruilprogram”. Olivia sê dis nie altyd die vyfster-leefstyl wat in die sosiale media voorgehou word nie. Sy is lief vir jong kinders en het ná skool ’n kursus in educare gedoen. Sy het daarna twee en ’n half jaar by ’n huis-crèche in haar gemeenskap gewerk. Dit alles het Olivia die nodige agtergrond gebied om aansoek te doen om na kinders in Nederland te gaan omsien. Sy moes toe ’n brief aan kandidaatgesinne skryf en hulle oor haarself inlig. Ná ’n YouTube-video oor haarself en ses Skype-onderhoude met verskeie families het sy uiteindelik by die regte een uitgekom. Die Kapenaar se “huis weg van haar huis”, soos sy dit stel, is in Naarden-Bussum. Sy sien om na twee boeties en hulle kom lekker oor die weg. Oor haar Europese familie sê Olivia: “Ons is altyd eerlik oor alles reg van die begin af. “Ek is een van die gelukkige au pairs.” Haar bedrywige dag met Timme (9) en Teije (6) begin 07:00 met brekfis. Daarna vat sy hulle skool toe. Wanneer hulle weer by die huis is, gee sy hulle middagete. Olivia het duidelik ’n goeie verhouding met haar Europese familie. Sy is baie behendig met die twee woelige seuns en hulle is ewe op hulle gemak rondom haar. Haar au pairing gaan net oor die kinders, sê Olivia. Sy vertel: “Ek vat hulle vir sport ná skool en reël ook speeltye met vriende. Ek speel selfs saam as hulle my vra.” So, ’n au pair moet baie aktief kan wees. Fietsry is ’n vereiste, maar om ’n rybewys te hê en te kan swem, is ’n bonus. Olivia se werkgewer, Carlijn Westenburg, sê sy het onderhoude met ’n hele paar meisies gevoer voordat sy Olivia oorweeg het. Carlijn sê Olivia se video, haar ervaring met kinders, haar energie en ywer het haar laat besluit om ’n Skype-onder­houd te reël. Carlijn sê: “Hoewel Olivia en die kinders nie dieselfde taal praat nie, is dit die pret wat hulle bind.” Olivia sê voornemende au pairs moet ook ’n kort kursus in Nederlands doen. Sy bestempel dit as maklik. Sy sê wat sy besonder baie van die kursus gehou het, was dat sy ander Suid Afrikaanse au pairs ontmoet het. Die dosent was egter baie streng daaroor dat hulle nie in Afrikaans moes kommunikeer nie. Olivia se raad vir meisies wat in Nederland wil au pair, is: “Die kultuur is baie anders. So, gaan sonder vooroordeel en met die begeerte om te leer.”