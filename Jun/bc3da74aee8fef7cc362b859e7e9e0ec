DIE Verenigde Nasies sê daar is nagenoeg 3,6 miljoen kinders wat ouerloos is of sorg benodig. Kyk ’n mens na die displaced kinders in Sirië of dié in kampe in Amerika wat gedeporteer moet word – of selfs dié op straat – dan wonder jy eintlik of hulle getalle korrek is. Wat van die kinders met wie daar oor grense heen handel gedryf word? Dit is scary as jy dink jou kind word deur vreemdelinge en misdadigers misbruik. Plaaslik sê talle nieregeringsorganisasies (NGOs) hulle sukkel om kinders in pleegsorg te plaas omdat mense nie juis gretig is om ander mense se kinders groot te maak nie. Die ekonomie druk, kos is duur en die wetgewing is nie altyd so duidelik of moeitevry nie. Die hoogste getal ouerlose kinders is in KwaZulu-Natal en die Oos-Kaap. Daar is glo meer as 3 miljoen kinders wat in die “system” is. Hulle is dalk in pleegsorg of wag om uitgeplaas te word of word van die een huis na ’n ander of na ’n sorgsentrum uitgeplaas. Watse stabiliteit en geborgenheid kan dít nou ’n kind bied? Weggegooi Ons almal het mos ’n behoefte daaraan om te weet en te voel ons belong. Maar as jy voel niemand wil jou “hê” nie en jy word weggegooi – watter boodskap oor selfwaarde leer jy dan? Ons weet daar is nie genoeg hande by die staatsdepartemente om vir die kinders veilige huise of liefdevolle ouers te vind nie. Maar hoekom maak ons dit vir die gewillige hande so moeilik om ’n kind op die lang termyn te versorg? Ek verstaan dat die file van ’n kind in pleegsorg elke jaar of twee hersien word om te sien of hulle weer in hulle biologiese ouers se sorg geplaas kan word. Met ’n hofbevel in plek beteken dit nie dat die kind glad nie kontak met hulle ouers moet hê nie, maar die situasie word gereeld gemonitor. Of altans, dit moet so wees. Is versoening moontlik? Daar is nou wetsvoorstelle op die tafel wat kan beteken dat maatskaplike werkers wat plasings of aannemings hanteer, nie voortaan betaling vir hulle dienste moet kry nie. Dit is ’n spesialisveld, want jy moet seker maak die pleegouers het nie ’n misdaadrekord nie en dat hulle goeie pasmaats vir die kind is. Te alle tye moet daar in die kind se belang opgetree word. In die verlede was daar instansies wat kinders vir amper ’n ewigheid op hulle boeke gehou het, asof hulle ’n kommoditeit is. Die regering betaal ’n toelae vir elke kind en selfs aan pleegouers wat kinders versorg totdat hulle selfonderhoudend is. Daar was ook al gevalle waar maatskaplike werkers of beamptes “omgekoop” word om kinders “volgens wet” aan te neem. Dit kom neer op kinderhandel. Die thinking is om die wet te wysig sodat kinders beskerm word. Rondgeslinger Maar wat beteken dit vir die eerbares, wat swoeg om te verseker dat elke kind of baba die kans het om in ’n loving home groot te word? Die lewe is duur, dit weet ons. Maar daardie gevoel van safety en security kan geld nie koop nie. Ons kinders word misbruik en uitmekaargeskeur. Deur die laaste twee jaar van hof loop het ek eerstehands ervaar hoe “in die belang van die kind” rondgeslinger word as ’n wapen om jou way te kry. Dit breek my hart, want niemand vra die kinders wat hulle wil hê nie. Daardie dae dat kinders gesien, maar nie gehoor word nie, is long gone. #ByeFelicia LYNETTE FRANCIS, aanbieder van die aktualiteits­program Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die dinge waaroor hulle gesels.