Deur pogings om self ‘n trein te vat Dinsdagoggend het die minister van vervoer gewys hy neem die bekommernisse van pendelaars ernstig op. Allan Winde, premier van die Wes-Kaap, meen egter dis net ‘n jammerte dat die provinsiale regering nie genooi is om deel van die geleentheid te wees nie. “Minister Fikile Mbalula het Dinsdagoggend ervaar wat duisende daagliks deurgaan, wie gebruik maak van treine om by die werk en huis te kom.” Die minister moes egter van alternatiewe vervoer gebruik maak om sy beplande trip te voltooi. Winde sê: “Die treinstelsel is heeltemal dysfunctional. Dis goed dat die minister ervaar wat duisende elke dag moet ervaar. “Die minister gaan egter terug huistoe met sy ampsvoertuig. Dit terwyl pendelaars more en in die nabye toekoms steeds met dieselfde probleem sit.” Die premier meen die minister moet sy mag gebruik om dringend die probleem op te los. Winde noem hy verwelkom dit dat Mbalula na maniere kyk om die Prasa probleem uit te sort. “Ons verwelkom ook die minister se onderneming met pogings om treine veiliger te maak.” Intussen beklemtoon die provinsiale minsiter van vervoer, Bonginkosi Madikizela dat dit alle regeringsfere gaan neem om saam te werk om die probleem aan te pak.