NET soos die lewendiges, lyk dit nou asof die dooies ook nie meer veilig is nie. Dis om hierdie rede dat inwoners van Bergsig naby Springbok blou moord skree nadat die grafte van hulle geliefdes dié week erg deurgeloop het onder vandale. Die vernielsug het by die Bergsig/Vaalwater-begraafplaas gebeur. Charlotte Farmer, ’n inwoner, vertel sy het Donderdagoggend teen 05:00 ’n gekap gehoor. Dit was nog donker en doodstil. Daarom kon sy duidelik hoor dat die geluide vanaf die begraafplaas oorkant haar huis kom. “Weens my werk word ek gereeld hierdie tyd wakker. Ek kon hoor hoedat die booswigte met ’n voorwerp van die grafte stukkend slaan. “Ek dadelik die polisie gebel. Drie polisievroue het daar opgedaag. Toe die booswigte die blou ligte sien, was alles skielik stil.” Sy vertel sy’t teen ligdag na die begraafplaas gegaan en toe die groot skade aan die grafte gesien. Dit wil voorkom asof hulle grafte met granietbedekkings en rooibruin sierstene geteiken het. Hekkies Sy vermoed die kwaaddoeners het ’n hamer en beitel gebruik. Dis later deur ’n ander inwoner daar opgetel en weggesteek. Hy wou dit glo nie aan die cops oorhandig nie. Toe Son op Sondag by die kerkhof opdaag, was ál die vernielde grafte oral sigbaar. Waar geliefdes staalstrukture of vibracrete rondom grafte aangebring het, is die hekkies eenvoudig oopgebreek. Simon Kleinbooi, ’n plaaslike raadslid, voel ’n hoë, sterk klipmuur sal goedkoper en die beste wees om die elemente uit te hou.