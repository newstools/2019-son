VAN kinderhuis-klong tot Suid-Afrika se mooiste man! Heinrich Gabler is Saterdagaand onder luide toejuiging van die gehoor as Mnr. Suid-Afrika gekroon. Die spogge­rige nasionale kompetisie is in The Bay Hotel in Kampsbaai gehou. Die familie en vriende van die boorling van Wellington, onder wie die rugbyspeler Juan de Jongh, was daar om die groot oomblik in sy lewe te vier. Die titel beteken ongelooflik baie vir die laerskoolonderwyser wat in `n kinderhuis grootgeword het. Hy is soontoe nadat sy ma dood is toe hy net nege jaar oud was. Sy ma het in ’n motorongeluk gesterf en bande met sy pa is toe verbreek. Hy en sy sibbes moes noodgedwonge in House Andrew Murray Child and Youth Care Centre in Wellington gaan woon. Gabler het in sport uitgeblink. Hy het vir Boland se rugbyspan uitgedraf. In 2017 was hy lid van die Westelike Provinsie se aksiekrieketspan. Nadat Gabler aan die Hugenote Hoër­skool matriek gemaak het, het hy hom in die Kaap gevestig. Hy het aan die Kaapse Skiereiland-Universiteit vir Tegnologie onder­wys geswot. Enkele weke gelede is die kompetisie hewig in die so­siale media gekritiseer. Ten spyte daarvan het die organiseerders ’n pragtige aand gereël waarop die diversiteit van mans in Suid-Afrika gevier is. Op die loopplank was nie net mans met indrukwekkende spiere nie – daar was ook finaliste met wie die man op straat sou kon identifiseer. Die TV-aanbieder Mishka Patel het die organiseerder van die kompetisie, JP Robberts, gehelp om die titels aan die aantreklike wenners te oorhandig. Die finalis wat die grootste verskil in sy gemeenskap gemaak het, is as Mr. Heart aangewys. Dié eer het Johan Daniels te beurt geval. Die titel Mnr. Fotogenies het gegaan aan Hanno Eyssell. Shaun Stander was die mense se favourite. Hy is ook aangewys as die eerste prins. Bhekuzinde Nobunga, verlede jaar se Mnr. Mpumalanga, is die tweede prins.