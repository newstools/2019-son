ONSE eie diva en regisseur, Karin Kortjé, doen haar show Divas & Maestros dié jaar vir die vierde keer. Die sangeres en die bekende musiekvervaardiger Camillo Lombard gaan weer hulle kragte saamsnoer om die produksie aan te bied. Kortjé sê: “Ons skep dié platform vir opkomende sangers en musikante wat uit die Overberg-streek en Kaapse Vlakte kom. “Dit is vir ons ’n voorreg om dié jaar Hyundai Motors van Bellville aan boord te hê. Uitdagings “Hulle borg ons kinders met vervoer na die konsert en daarvoor is ons baie dankbaar. “Ons wil die jeug bemagtig en leer van die pitfalls in die vermaaklikheidsbedryf en dat hulle ’n sukses van hulle lewe kan maak.” Karin meen die uitdagings in die musiekbedryf is straf, maar met harde werk en toewyding kan die kinders suksesvol wees. Wat dié jaar se vertoning spesiaal maak, is dat dié Idols-wenner die Karin Kortjé-stigting gaan bekendstel. Kortjé en Lombard se Divas & Maestros vind op 9 Junie in die Kaapstad-stadsaal plaas. Die vertoning begin 20:00. Kaartjies kos R160 (R180 vir Golden Circle) en is by Computicket beskikbaar. Die gaskunstenaars is Donveno Prins, Madeegha Anders, Envic Booysen, Clayton Mentoor, Waylin Vlotman, die Cape Music Institute-koor en Qhama Marques. Die MC’s is die komediant Quinton Manuel en die aktrise Jill Levenberg.