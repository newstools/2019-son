ELGERSHIN Goliath se neef Derick Sampson het Vrydag ter versterking van Goliath se verdediging by die getuiebank ingeskuif. Hy het getuig om Goliath se alibi te staaf. Volgens hom het Goliath se pa hom (Sampson) die oggend van die moord by sy huis kom haal om te help met ’n welding job. Hy sê op pad terug het die kar waarin hulle gery het naby die Goliaths se huis overheat. Sampson sê terwyl hulle by die kar gestaan het, het Donovan “Staal” Berry se kar agter die kar stilgehou. Volgens hom het Goliath se pa toe vir Goliath geroep. Hy sê Goliath was in daardie stadium besig om die honde kos te gee. Sampson sê Goliath en Berry het toe op die gras gesit en gesels. Volgens hom het die twee nie lank gepraat nie, toe is Berry daar weg. Hy sê nadat Berry daar weg is, het Goliath terug in die huis in gegaan. Sampson sê 10 minute nadat Berry daar weg is, het hulle skote bo in die straat hoor afgaan. Volgens hom het daar toe mense in die straat af gekom en die tyding gebring. Sampson sê sy reaksie was: “Jissie, die ou het nou-nou hier gesit.” Volgens Sampson het hy en Goliath se pa toe afgesit na die misdaadtoneel toe. Hy sê Goliath het agterna daar aangekom. Sampson sê Berry se lyk het in die erf van die winkel gelê. Volgens hom het hulle nie juis met Goliath gepraat nie. Volgens Sampson ken hy Berry omdat dit nie die eerste keer was dat Berry daar gekom het nie. Sampson sê Berry het altyd spoggerige karre gery. Hy getuig hy weet nie of Berry ’n goudkleurige Golf besit het nie. Goliath het vroeër die dag getuig dat Berrydie oggend van sy dood in ’n silwerkleurige Golf 7 daar by sy ouerhuis stilgehou het.