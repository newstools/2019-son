DIE lyke van vier moordslagoffers is oor die naweek op verskeie plekke gevind. Gistermiddag is die oorskot van ene Clayton in die bosse naby die begraafplaas in Ju­piter-laan, Ocean View, gevind. Die jong man word al sedert Vrydag vermis. Gisteroggend vroeg het inwoners van Scottsville in Kraaifontein op ’n onbekende man se lyk in Frans Conradie-rylaan afgekom. Die man is na bewering met klippe doodgegooi. Sers. Noloyiso Rwexana, polisiewoordvoerder, het gesê die cops ondersoek ’n moordsaak. Rwexana het gesê: “Die slagoffer is gestenig en is dood as gevolg van sy beserings. “Die omstandighede rondom die voorval word steeds ondersoek en daar is nog geen arrestasies uitgevoer nie.” Inwoners van Wallace­dene, Kraaifontein, het Vrydag omstreeks 14:00 ook op ’n man se lyk in die vlei afgekom. Die ongeïdentifiseerde man is doodgesteek. Rwexana het die voorval bevestig. Sy het gesê: “Die omstandighede rondom die voorval word nog ondersoek en niemand is nog gearresteer nie.” Verbygangers het Saterdagoggend die lyk van ’n jong man naby die tiep in Belhar gevind. Die man is blykbaar met ’n byl doodgekap.