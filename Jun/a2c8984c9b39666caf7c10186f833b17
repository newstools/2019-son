MOHAMED Salah beweer Egipte het nog niks bereik in vanjaar se Afrikabeker-toernooi nie. Salah se kommentaar kom nadat die gasheer reeds sy plek in die ronde van die laaste 16 spanne bespreek het. Egipte het die Demokratiese Republiek die Kongo (DRK) Woensdag met 2-0 gestuit in hulle tweede groep A-wedstryd. Salah het in dié game sy 40ste doel vir die sewemalige Afrikakampioen aangeteken. “Dis altyd goed om ons kwalifisering so vroeg moontlik te verseker, maar dit beteken niks,” het die doelevraat gesê. “Egipte het nog niks bereik nie. Harde werk lê nog voor.” Die DRK is die eerste span in die toernooi wat sy tasse moet pak en huiswaarts keer. – AP