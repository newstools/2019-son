DIS ’n goeie begin, maar harde werk lê voor as die Junior Springbokke die Wêreldtoernooi vir o. 20’s wil wen. Suid-Afrika het Dinsdag in Rosario, Argentinië, sy veldtog met ’n sege van 43-19 oor Skotland begin. Dit was ’n goeie vertoning wat die Junior Springbokke se selfvertroue ’n reuse-hupstoot sal gee vir die pad vorentoe in die toernooi. Die span se afrigter, Chean Roux, sal veral ’n sug van verligting kan gee nadat sy span voor die aanvang van die toernooi onder­ hewige kritiek deurgeloop het. Die Bokkies was met die rustyd met 17-12 voor ná ’n senuweeagtige begin. Hulle het veral in die lynstane gesukkel. Maar soos die wedstryd aangegaan het, het die manne se senuwees bedaar en daar was baie minder hanteerfoute. Die geel kaart van die slot Emile van Heerden is wel rede tot kommer, want die Bokkies het in sy afwesigheid duidelik gesukkel. Die skrumskakel Jaden Hendrikse het met sy koelkop en besluitneming onder druk gehelp om dinge te kalmeer. Hy het ook twee drieë gaan druk. Die Bokkies se taktiek om die bal onder die voorspelers te hou, met Hendrikse as die generaal wat besluit wie die bal waar moet optel, het kwaai uitgewerk. Hendrikse sal net teleurgesteld wees met sy korrelwerk pale toe. Suid-Afrika kom Saterdag teen Georgië te staan, met ’n oorwinning wat hom een tree nader aan kwalifikasie vir die halfeindronde sal bring. Puntemakers: SUID-AFRIKA – drieë: Jaden Hendrikse (2), Francke­ Horn, JJ van der Mescht, Sanele Nohamba, Kudzwai Dube; doelskoppe: Hendrikse (3), Nohamba (2); strafskop: Hendrikse SKOTLAND – drieë: strafdrie, Cameron Anderson, Murphy Walker; doelskop: Ross Thompson