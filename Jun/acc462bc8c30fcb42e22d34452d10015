DIE klein dorpie Riversdal gaan uit sy nate bars met van die top-gospelkunstenaars van Kaapstad. Die span van The Jesus Collective gaan uitreik na dié dorpie met ’n boodskap van hoop deur musiek. Onder die kunstenaars wat gaan optree, is Veronica Meyer. Die gospelsangeres laat weet sy is opgewonde oor die trippie na die platteland. “Ek sien uit daarna om die pragtige mense van Riversdal te ontmoet,” vertel Meyer. “Ek kan nie wag om vir die eerste keer daar op te tree nie. “Ons gaan die Here lekker loof en prys. So, bring julle koordansskoene saam, want daar gaan behoorlik gekoordans word.” Die talentvolle Byron Levi en Spencer Kennedy en hulle bobaas-orkes gaan ook optree. Die vertoning vind Sondag by die Thusong-sentrum in Riversdal plaas. Die pret begin 18:00 en toegang is gratis, so jy’t geen verskoning om dit mis te loop nie. Die gasheer en gasvrou is apostel Eugene en Natalie Angers. Vir meer inligting, kontak Eugene­ by 074 123 1067.