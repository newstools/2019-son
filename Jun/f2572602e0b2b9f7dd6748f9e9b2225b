DIT voel elke dag soos Donderdag, sê Lukhanyo Calata. Dit was die dag waarop sy pa, Fort Calata, ’n lid van die Cradock-vier, na bewering vermoor is en hulle die nuus ontvang het. Die hoe’s, die wie’s en die volle waarheid het hulle nog nooit geweet nie. Net dat die apartheidsregering sy pa, ’n anti-apartheidsaktivis, vermoor het. Die figure wat verantwoordelik was, bly gesigloos en niemand is al vervolg nie. Lukhanyo was drie jaar oud. Daar was al twee hoëprofiel-ondersoeke na die omstandighede van sy pa se dood, maar daar is soveel los drade. Dit het Lukhanyo en sy ma, Abigail, genoop om die boek My Father Died for This te skryf. Lukhanyo het veral verlede jaar as joernalis en lid van die SABC-ag krities geskryf oor die ontnugtering met die regering van die dag, die vlak van staatskaping en die stilswye oor wat in die land verkeerd gaan. Hy is nie die enigste een wat ontnugter is nie. Baie van die vriende en familielede van slagoffers van apartheid wat hulle harte en vrae 20 jaar gelede by die Waarheid-en-Versoeningskommissie (WVK) gaan ontbloot het, voel ál die regerings sedert die demokrasie se koms het hulle verguis. Hulle weet steeds nie hoe en waar hulle geliefdes vermoor is nie. Hulle weet nie eens waar hulle beendere begrawe is nie. Vordering Hulle het hierdie week ’n brief aan die president geskryf om te vra wanneer hulle justice vir hulle familielede gaan sien. Hulle het hom gevra om ’n kommissie van ondersoek aan te stel om op te volg waarom die nasionale vervolgingsgesag (NVG) ná 20 jaar nog geensins vordering met hulle sake gemaak het nie. Die meer as 300 sake wat die WVK destyds na die NVG verwys het vir ondersoeke, was in gevalle waar amnestie nie toegestaan is nie of waar niemand om amnestie aansoek gedoen het nie. Tot dusver is nog net een saak aangehoor en dit omdat die Foundation for Human Rights dit aangevuur het. Dit is die verhoor oor die aktivis Ahmed Timol, wat in Oktober 1971 vermoor is, maar die polisie het destyds beweer hy het selfmoord gepleeg. Wêreldwyd vervolg regerings oortreders wat menseregteskendings of massamoord gepleeg het – al dateer dit uit die 1960’s of 1970’s. Duitsland het tot onlangs weer ’n oortreder van die Nazi-bewind vervolg. Dis net in Suid-Afrika waar dit nie gebeur nie. Daar loop die bewering dat die gesloer te doen het met ’n “ooreenkoms” wat glo op “executive level” gesluit is om die verlede in die verlede te hou. Verlede jaar vra Yasmin Sooka, een van die kommissarisse wat op die WVK gedien het, waarom die NVG nie die besluitnemers wat die opdragte aan die veiligheidsmagte gegee het, vervolg nie. Meer as 300 sake is aan hulle oorhandig, maar niks het daarvan gekom nie. Berusting In sommige gevalle is die oortreders reeds dood en die families weet ná al die jare steeds nie wat gebeur het nie. Baie van die kommissarisse wat op die WVK gedien het, het in Februarie ook ’n brief geskryf oor die traagheid om berusting vir die families te bring. “Justice delayed is justice denied” het ons tydens die bevrydingstryd gesê. Vir duisende slagoffers wat dood is, is daar steeds nie justice of bevryding nie – nie toe hulle geleef het nie en selfs nie in ’n graf nie. LYNETTE FRANCIS, aanbieder van die aktualiteits­program Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die dinge waaroor hulle gesels.