TWEE Suid-Afrikaners se rolle in twee verrassende Wêreldbeker-seges word in die krieketwêreld besing. Die voormalige Protea­afrigter Mickey Arthur rig Pakistan mos deesdae af. En Neil McKenzie, die Proteas se voormalige kolfafrigter, het in dieselfde hoedanigheid ’n sleutelrol in Bangladesj se skok-sege oor Suid-Afrika gespeel. Pakistan het Engeland Maandag op Trent Bridge in Nottingham met 14 lopies geklop, ’n dag nadat Bangladesj die Proteas op die Oval met 21 lopies getroef het. Uit Pakistan se spelergeledere is Arthur geloof vir sy rol in hulle verstommende ommekeer deur ná 11 eendaagse nederlae agtereenvolgens die gunstelingspan in die toernooi te klop. Die kaptein, Sarfaraz Ahmed, Mohammad Hafeez en Hasan Ali het Arthur se werk-etiek en beplanning as groot faktore in die sege uitgelig. Ali sê Arthur se vertroue in sy spelers was die grootste faktor in Pakistan se sege. “Dis vir ons as spelers baie belangrik dat ons afrigter altyd agter ons staan en in ons glo. Dit het ons baie selfvertroue gegee en dinge vir ons omgeswaai sodat ons geglo het ons kan wen.” Dale Benkenstein het McKenzie as die Proteas se kolfafrigter vervang nadat Ottis Gibson die hoofafrigter geword het. Aggressiewe Hy het nie lank geneem om ’n groot verbetering in Bangladesj se kolfwerk te bewerkstellig nie. Bangladesj se toporde-kolwers het verstom met die gemak waarmee hulle die Proteas se aggressiewe, kort boulwerk hanteer het. “McKenzie is ongelooflik,” het Bangladesj se kaptein, Mashrafe Mortaza, gesê. “Hy het ons kolwers die afgelope ag maande geweldig baie gehelp en hope werk met ons gedoen.”