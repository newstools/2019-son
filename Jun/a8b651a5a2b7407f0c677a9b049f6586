DIS ’n gatslag, maar die realiteit: Die prestigeryke Coke Cup-toernooi is uitgestel. Elton Lotriet, sekretaris­generaal van Safa Cape Town, het in ’n verklaring gesê daar is besluit om die toernooi af te gelas aangesien Safa Cape Town en sy personeel steeds met die City Of Cape Town koppe stamp. Safa Cape Town is uitgesluit uit sy kantore by die Athlone-stadion. Dit maak dit vir die beheerliggaam moeilik om sy administratiewe werk te doen. “Ons werkers het geen toegang tot die Athlone-stadion se kantore nie. “Dit gaan nou al ’n hele paar dae so aan,” het Lotriet in ’n verklaring gesê. Morné Barnes van Safa Cape­ Town het bevestig daar heers onsekerheid oor wanneer die volgende ronde in die Coke Cup gespeel word.