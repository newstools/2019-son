SKITTEREND, Boland! Die Boland-Kavaliers het gister op Floridapark in Ravensmead ’n oomblik van glorie onder die afrigting van Randall Modiba beleef met ’n sege oor die Westelike Provinsie. Dit is Modiba se eerste oorwinning oor die groter unie sedert hy drie jaar gelede die leisels as jong breier oorgeneem het. Die Bolanders het WP met 22-21 geklop. Daarmee het hulle teen alle verwagtinge in die halfeindstryd van die SuperSport Challenge bereik. Die Bolanders sal Sondag in Nelspruit teen die Pumas te staan kom. WP sal Griekwas pak. Daar is bevestig dat die eindstryd op Sondag 23 Junie in die Saldanha-stadion gespeel gaan word. Die Bolanders het alle fasette oorheers en het die oorwinning verdien. Selfs die Streeptruie se bekende rolmaalbewegings het niks beteken teen die span van Marlyn Williams (kaptein) nie, wat uitstekend in die lynstane was sowel as in die los en vaste spel. Met ag minute speeltyd oor en WP wat tot 14 spelers verminder is ná die geel kaart van Abner van Reenen, is aan Boland ’n strafskop toegeken. Die losskakel van die Kavaliers, Garrick Mattheus, het geen fout gemaak nie en aan sy span ’n geskiedkundige oorwinning besorg. Die SWD-Arende het hulle veldtog met ’n nederlaag van 17-40 teen die Sharks afgesluit. Puntemakers: WESTELIKE PROVINSIE – drieë: Schalk Erasmus, David Brits; doelskop: Abner van Reenen; strafskoppe: Van Reenen (3). BOLAND – drieë: Valentino Wellman, Neil Rautenbach, strafdrie; doelskop: Garrick Mattheus; strafskop: Mattheus. SWD-ARENDE – drieë: Shario Rosenkrantz, Dewald Dekker; doelskoppe: Gerhard Nortier, Divan Nel. SHARKS – drieë: Gideon Koegelenberg, Jacques Ackerman, Bandisa Ndlovu, Luyanda Mngadi, Leolin Zas, Lwazi Mvovo; doelskoppe: Rhyno Smith (5).