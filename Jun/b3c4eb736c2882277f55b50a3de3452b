DIE departement van korrektiewe dienste (DKD) kap eenvoudig zip oor sy pogings om ’n veroordeelde killer weer agter tralies te kry nadat hy ontsnap het. Daar word al sedert 17 Mei met ’n seer hart gesoek na Phelo Mtala, wat op daardie dag vanuit die Wynberg-landdroshof verdwyn het. Mtala is reeds gevonnis vir ’n driedubbele moord. Die moordenaar het doodluiters uit die hof gestap en soos ’n groot speld verdwyn nadat hy voorgegee het hy is iemand anders. Die eier drup nou nog van die DKD-beamptes se gesig af; daarom is hulle glad nie gretig om oor die voorval te praat nie. Navrae oor Mtala se waag­halsige ontsnapping is gestuur na Delekile Klaas, Wes-Kaapse areakommissaris, Simphiwe Xako, die provinsiale DKD-woordvoerder, en die nasionale kommunikasieafdeling van die DKD. Ná dae se gewag het nie Klaas, Xako of die nasionale departement van hulle laat hoor nie. Mtala is op die dag van sy verdwyning uit die Pollsmoor-gevangenis se afdeling met maksimum sekuriteitsmaatreëls na die Wynberg-landdroshof geneem. Dis daar waar dinge so verskriklik skeefgeloop het. Volgens ’n informant is daar verskeie moontlikhede hoe Mtala dit kon regkry om die gereg ’n kop aan te sit. “Wanneer ’n reeds veroordeelde gevangene vir ’n ander saak in die hof moet verskyn, word hy deur ’n korrektiewe beampte vergesel. “As iemand soos Mtala saam met ander gevangenes in ’n sel geplaas is, kon hy daar met ander inmates gekommunikeer en agtergekom het een van hulle kom daardie dag vir borgtog in aanmerking. Terugbesorg “Hy (Mtala) kon toe hierdie gevangene se inligting gebruik het om te ontsnap.” Maar waar was die korrek­tiewe beampte wat Mtala moes escort? “Mtala sou hierdie beampte se verantwoordelikheid gewees het vanaf die minuut dat hulle Polls­moor verlaat het totdat Mtala ná sy hofverskyning terugbesorg moes word. “Wanneer só ’n gevangene in die hof verskyn, sit die beampte gewoonlik agter hom in die hof. Hy moes mos dan gehoor het as Mtala verkeerde besonder­hede verstrek het. “Hierdie beampte sou dan die hofordonnans ingelig het dat Mtala besig is met ’n liegstorie. “Dit is dus ’n goeie vraag om te wonder waar die korrektiewe beampte tydens Mtala se hofverskyning was.” Sers. Noloyiso Rwexana, ’n woordvoerder van die polisie, sê enige iemand met inligting wat tot Mtala se suksesvolle herarrestasie kan lei, sal beloon word. Lesers kan Stop Misdaad gratis by 08600 10111 bel of die polisiekantoor in Nyanga by 021 380 3304/6000.