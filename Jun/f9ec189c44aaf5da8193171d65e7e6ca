DILLYN Leyds reken die Superrugby-kragmeting Saterdag­ met die Sharks gaan ’n emosie-belaaide affêre vir sy span wees. Dis omdat dit vir heelparty spelers dalk hulle laaste game­ op Nuweland vir die Stormers gaan wees. Leyds was vanjaar een van die groot uitblinkers vir die Kapenaars. Die veelsydige agterspeler het die Stormers tot dusver in 50 games verteenwoordig. Die wedstryd Saterdag is dalk ook die 26-jarige boorling van Somerset-Wes se laaste in ’n Stormer-trui. Dis omdat Leyds dit oorweeg om sy rugby voortaan oorsee te gaan speel. Hy sê: “Ja, dis ’n do or die-wedstryd en ons het nog ’n kans om ons seisoen lewend te hou. “Dit gaan ook die laaste geleentheid vir van die spelers wees om op Nuweland te speel. “Dit gaan beslis ’n emosionele affêre wees, veral omdat die spelers dit so baie geniet om op Nuweland te speel. “Dis ’n spesiale plek vir ons almal. Toe daar gesê is ons gaan dalk van Nuweland af skuif, kon jy sien die manne was regtig ontsteld daaroor.” Druk Oor die Sharks sê Leyds: “Hulle is baie groot en fisiek en gaan probeer om hulle stempel met brute krag op ons af te druk. “Dit gaan ’n tipiese SA derby wees. Ons speel tuis en sal net moet seker maak ons staan op. “Gelukkig het ons vanjaar goed gevaar in tuiswedstryde. So, hopelik kan ons weer daarop reken.” Die Stormers se kookwater-skrumskakel Herschel Jantjies is weens ’n besering nie beskikbaar nie. Hulle kan egter op die ervare Jano Vermaak se nommertjie druk om agter die oond diens te doen. Leyds sê: “Daar is baie nuwe, jong spelers in die span, maar dis goed dat ’n paar van ons meer ervare spelers terug is. “Veral die manne wat ’n mens net in die gym en by die fisio gesien het, word verwelkom.” Die Sharks het bevestig dat Curwin Bosch weens ’n besering nie sal speel nie. Craig Burden, Jean-Luc du Preez en Ruan Botha is ook beseer. Die Springbokstut Tendai Mtawarira en skrumskakel Cameron Wright is darem fiks verklaar.