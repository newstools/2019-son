KINDERS is so label-mal dat net die beste en nuutste foon of duurste tekkies en klere vir hulle goed genoeg sal wees. Maar vir die kleintjies van die Primêre Skool Bramble Way in Bonteheuwel is ’n nuwe paar skoolskoene en -kouse ’n baie groot geskenk wat smiles op hulle gesiggies sit. Irafaan Abrahams en sy 15-jarige seun, Hanaan, het dit hulle plig gemaak om die leerders te help. Volgens Irafaan was dit sy seun se idee om geld in te samel sodat die klein voetjies in die koue winter warm bly. Irafaan, ’n onnie van meer as tien jaar, is welbekend vir sy liefdadigheidswerk in die gemeenskap. Elke jaar hardloop hy of ry hy fiets om geld in te samel vir die een of ander liefdadigheid. Abrahams en Faizel Jacobs het in 2016 die organisasie Lace Up for Change gestig. Laas jaar het Son berig oor hoe Abrahams ’n paraplegiese atleet gehelp het om oorsee te gaan deelneem aan ’n kompetisie. Vanjaar het sy seun besluit om sy dedda te help. Die twee het vanjaar aan die Kaapstad-fietstoer deelgeneem. Hanaan vertel hy het altyd sy pa se goeie werk dopgehou en ook die begeerte gekry om dieselfde te doen. “Ek hou van mense help. Ek wou seker maak dat die kinders iets het om te eet en dat hulle nuwe skoene en sokkies kry sodat hulle gemaklik kan voel by die skool.” Die fietsren was hulle manier om geld in te samel. “Toe ons die fietsren begin het, was ek fine, maar toe ons by die opdraande kom, wou ek opgee. “My pa het my remind hoekom ons die reis doen. “Ek wou toe nie die kinders teleurstel nie en ek het besluit om deur te druk.” Jacobs, die voorsitter van Lace Up for Change, sê die kinders se geluk is die grootste rede vir sy werk.