SUID-AFRIKA se krieketspan het sy eerste sege by vanjaar se Wereldbeker-toernooi in Engeland en Wallis behaal. Die Proteas het die swakste span in die toernooi, Afganistan, Saterdag in Cardiff met nege paaltjies geklop. Reen het die wedstryd korter gemaak met Afganistan wat 48 boulbeurte toegelaat was, maar vir 125 lopies in 34,1 beurte uitgehaal was. Suid-Afrika het nou nie juis mal gegaan in 'n poging om sy netto lopietempo te verbeter nie, maar het ook nie gesukkel om die aangepaste wenteiken van 127 lopies te bereik nie. Die Proteas het 131/1 in die 29ste beurt gehaal. Quinton de Kock is vir 68 lopies (72b) uit. Hashim Amla (41*) en Andile Phehlukwayo (17*) was onoorwonne. Imran Tahir (4/29) en Chris Morris (3/13) het die beste met die bal gevaar. Met die sege hou die Proteas hul buitekans lewendig om die halfeindronde te haal. Suid-Afrika se volgende wedstryd is Woensdag teen Nieu-Seeland op Edgbaston. Die Proteas se oorblywende wedstryde is: 19 Junie: t Nieu-Seeland, Edgbaston (dag) 23 Junie: t Pakistan, Lord’s (dag) 28 Junie: t Sri Lanka, The Riverside (dag) 6 Julie: t Australië, Old Trafford (d/a)