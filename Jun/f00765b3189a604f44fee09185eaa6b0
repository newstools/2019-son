DIE Jukskei-derby gaan môre die einde van ’n era vir baie van die Bulls en die Lions se staatmakers wees. Dit is wanneer die twee spanne mekaar op Loftus Versfeld in Pretoria in ’n maak-of-breek-Superrugby-kragmeting aandurf. Spelers soos Handré Pollard, Duane Vermeulen, RG Snyman en Jason Jenkins gaan almal in hulle laaste games vir die Bulls op Loftus in aksie wees. Die beseerde Jesse Kriel en Lood de Jager, wat sake van die kantlyn af gaan dophou, het reeds hulle laaste games vir die Bulls gespeel. Pollard, kaptein van die Bulls, glo dit gaan ’n emosionele dag vir almal wees. Hy het aan SuperSport gesê: “Al is ons nog jonk, was dit ’n besonderse era. Die laaste vier of vyf jaar het die manne saam deurgekom. Ons almal het geweet dit gaan ons laaste seisoen wees en het elke oomblik daarvan geniet. Selfvertroue “Saterdag (môre) gaan dieselfde wees. Ons sal net uitgaan om dit te geniet en hopelik die game op Loftus op ’n hoë noot af te sluit.” Hy glo die twee gelykop uitslae in Nieu-Seeland het sy span weer baie selfvertroue gegee. “Dit was nie mooi rugby nie, maar die twee draws in Nieu-Seeland was great.” Pollard sien uit daarna om ’n bietjie pret teen sy Springbok-spanmaat Elton Jantjies te hê. “Dis altyd ’n goeie uitdaging om teen Elton te speel. Ons is nie dieselfde soort spelers nie, maar het baie respek vir mekaar.” Die Lions se span word eers vandag bekend gemaak.