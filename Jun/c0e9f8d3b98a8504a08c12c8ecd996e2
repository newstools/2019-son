OM TE sê ons Superrugby-spanne het vanjaar hopeloos geflop is ’n understatement. Vir Rassie Erasmus, die Springbok-breier, behoort dit inderdaad ’n groot bron van kommer te wees – veral in ’n World Cup-jaar. Die Lions het die afgelope drie seisoene die eindstryd gehaal. Vanjaar kon die span van Johannesburg nie eens die kwarteindronde haal nie. So ook die Stormers, wat sommer voor die uitkloprondes reeds deur die Sharks uit die kompetisie geboender is. Die Brumbies het die einste Sharks Saterdag in Canberra in die een kwarteindronde met 38-13 kafgedraf terwyl die Bulls in Wellington met 28-35 teen die Hurri­canes vasgeval het. Dis net die tweede keer in 16 jaar dat géén Suid-Afrikaanse span die semi’s van die Superrugby-kompetisie haal nie. Tog het die Suid-Afrikaanse spanne almal talle uiters talentvolle spelers tot hulle beskikking. Dít maak hierdie stukkie statistiek veral teleurstellend. Al die spanne se vertonings was net te wisselvallig. Hulle het agteruit geboer terwyl ’n span soos die Jaguares geweldig baie vordering gemaak het. In vorige jare het die Suid-Afrikaanse fran­chises altyd die games teen die Argentyne as walk­overs beskou. Maar dinge het gou verander. Die Suid-Amerikaners reis die meeste van al die spanne in die kompetisie. Die coach, Gonzalo Que­sada, en sy manne kla egter nooit daaroor nie. Dit maak nie saak wáár hulle speel nie, hulle weet wat van hulle verwag word. Hulle speel wenrugby. En wat my die meeste beïndruk, is die entertaining rugby wat hulle elke week opdis. Die manier waarop hulle die beweeglike voorspelers met hulle vaardige agterlyn kombineer, is iets wat die Suid-Afrikaanse franchises sukkel om te bemeester. Hulle het dus welverdiend die Suid-Afrikaanse afdeling van die kompetisie gewen. Ek glo die Jaguares gaan dié naweek in die een semi in Buenos Aires te veel skietgoed vir die Brumbies hê. Hulle behoort dus vir die eerste keer in hulle geskiedenis die eindstryd te haal. Die Suid-Afrikaanse spanne sal nou van hulle voorste spelers aan klubs in die buiteland afstaan. Dié ouens sal dus nie volgende jaar beskikbaar wees nie en die franchises sal dus hulle spanne van voor af met nuwe spelers moet herbou. Al die plaaslike franchises is boonop in ’n finansiële verknorsing e n sukkel om hulle spelers te betaal.  Dinge lyk glad nie rooskleurig nie. Wat dink jy? Stuur gerus kommentaar na amohamed@media24.com. Volg my op Twitter by @Adnaan1111. 