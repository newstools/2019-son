PAKISTAN se krieketspan het homself onder groot druk geplaas om die manne van Indië dié naweek te klop. So sê Pakistan se aanvangskolwer Imam-ul-Haq nadat hy Woensdag se World Cup-wedstryd teen Australië verloor het. Die Aussies was met 41 lopies baas in ’n game wat Pakistan eintlik kon wen. Die top-orde het swak houe gespeel en dít was hoofsaaklik die rede vir Ul-Haq en sy spanmaats se ondergang. Ul-Haq het 53 lopies in Pakistan se lopiejaagtog aangeteken, maar ook ’n dom hou gaan speel – net toe dit begin lyk asof Pakistan gemaklik die teiken van 308 sou bereik. Voeg daarby dat Pakistan se wedstryd teen Sri Lanka ’n no result was weens reën, en dis te verstane dat Ul-Haq-hulle nou in die sop is. “Elke game is nou baie belangrik,” het Ul-Haq gesê. “Dis wonderlik om deel van ’n game teen Indië te wees. Peil “Dis boonop in Manchester, waar baie Paki­stani’s woon. So, ek is opgewonde daaroor. Die druk sal groot wees.” Oor sy peil met die kolf het Ul-Haq gesê: “Ek speel baie goed en die span maak staat op my en Babar (Azam). “Toe Azam uit is (vir 30), was dit my verantwoordelikheid en toe is ek uit met ’n bal wat glad nie ’n goeie ene was nie. Dit was amper dieselfde manier waarop ek teen die Windies uit was.” Sondag se wedstryd op Old Trafford tussen Pakistan en Indië sal 11:30 op DStv se sportkanaal 202 begin.