ANTHONY Joshua het nie eens op ’n rematch-klousule in sy kontrak met Andy Ruiz jr. aangedring nie. Dís hoe oortuig hy daarvan was dat hy gou met Ruiz sal klaarspeel. Die onttroonde Britse swaargewigkampioen het dit bevestig nadat die Mexikaanse­ potjierol hom Saterdag­aand in New York in die sewende ronde uitgeslaan het. Ruiz, wat ’n 25-1-buiteperd was, het die nuwe houer van die IBF-, IBO-, WBA- en WBO-gordel geword. Joshua het aan The Guar­d­ian gesê: “Nee, ek het nie verwag om te verloor nie, maar die beste man het op die dag gewen. “Maar ek wil so gou moontlik ’n rematch hê – verkieslik in November of Desember. “Ek sal my titels terugwen, want ek gaan Ruiz behoorlik opfoeter.” Dié Britse bokser sê die onverwagte nederlaag het nou ingesink en hy is op ’n mission om reg te maak wat hy verbrou het. Hy sê: “Ek sit nie en tob daaroor nie. Ek weet wat om in die rematch te doen. Ek sal nie weer dieselfde fout begaan nie.” Terugkeer Joshua se promotor, Eddie Hearn, sê hy het skitterend geboks in die derde ronde toe hy Ruiz platgeslaan het, maar daarna was hy skielik nie meer op sy stukke nie. Hearn maan: “Ek wil die wêreld egter verseker dat Joshua­ as ’n sterker bokser sal terugkeer. “Hy het die hart van ’n leeu – dáároor kan geen twyfel wees nie. “Joshua se nederlaag beteken­ dat hy die rematch­ tot elke prys móét wen.” Joshua is egter steeds in goeie geselskap, want van die wêreld se heel beste swaar­gewigte is almal in ’n stadium van hulle loopbaan uitgeslaan. Onder dié groot kanonne tel Joe Louis, Muhammad Ali, Joe Frazier, Mike Tyson, Evander Holyfield, Larry Holmes­ en Lennox Lewis.