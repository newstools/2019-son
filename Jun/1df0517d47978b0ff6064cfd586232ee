ONS land verkeer nie eens in ’n oorlog nie, maar dit lyk of ’n interne oorlog teen ons heel weerloosstes, ons kinders, gevoer word. Statistieke wys dat 985 seuns en meisies in die boekjaar 2017/2018 regoor die land vermoor is. In die Wes-Kaap alleen is 60 meisies en 219 seuns vermoor. Sedert dié stats-opname het nóg kinderslagoffers hier in die Wes-Kaap gevolg. In meeste gevalle is die kinderslagoffers deur hulle eie familie of mense na aan hulle vermoor. Stacey Adams (6) is op 23 Junie 2018 deur haar ma se boyfriend, Christo­pher Brown, aangeval, verkrag en vermoor. Brown is laasweek in die Kaapse hooggeregshof tot 100 jaar en 9 maande gevonnis. Abigail Ruiters en haar boyfriend, Ameerudien Peters, face aanklagte van verkragting van en moord op Ruiters se seuntjie, Jeremiah (17 maande). Jeremiah is op 12 Junie 2017 by die Factreton-kliniek dood verklaar. ’n Staatspatoloog, Marna du Plessis, het getuig oor die veelvuldige beserings wat die kind in sy kort lewe opgedoen het. Die verhoor van Tashwill Louw en sy vrou, Renzia, het ook Donderdag in die Kaapse hooggeregshof begin. Die klag teen die ouers is dat hulle Jeremiah Speaks (2) van Uitsig oor ’n lang tydperk­ mishandel het. Hy is in Februarie 2017 in die hospitaal opgeneem en het in April aan sy erge wonde beswyk. Die verhoor kon egter nie voortgaan nie omdat Tashwill nou ’n aansoek om borgtog wil bring. Paul Evans se voorverhoor het Vrydag in die Kaapse hooggeregshof begin. Evans het na bewering in 2017 sy meisie, Shafieka Petersen (38), en haar baba, Mishka, in hulle huur­kamer in Delft vermoor. Hulle lyke is in ’n swart sak gevind, toegedraai met komberse.