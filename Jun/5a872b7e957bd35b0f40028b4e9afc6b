DIE gewilde Arising Stars-sokkertoernooi vir o. 23-spelers word vanjaar opgespice met ’n bietjie ekstra aansporing. Die toernooi waarin 32 spanne deelneem, begin Saterdag op die Rocklands-sportterrein in Mitchells Plain. Die finals word Maandag beslis. Die toernooi se organiseerder, Lyle Johannes, en sy komitee verdien lof vir hulle vernuf om elke jaar op die toernooi te verbeter. Vanjaar sal gedugte talent wat by die toernooi uitblink die geleentheid kry om ’n moontlike loopbaan van hulle passie te maak. Dis omdat Dominic Isaacs, ’n voormalige speler van die amateurklub Parkhurst, ook by die driedaagse toernooi gaan uitsteek. Isaacs rig deesdae die Nasionale­ Eerste Liga-klub Cape Umoya United af en hy gaan ’n groep van 22 spelers kies wat ’n friendly teen sy NFD-elftal sal speel. “As ’n goeie gebaar om terug te gee aan die laities van waar ek grootgeword het, gaan ons die spelers ’n geleentheid gee om teen ’n NFD-span te speel,” het Isaacs verduidelik. “Dis ’n goeie kans vir die spelers wat nie vir ’n akademie speel nie, om te beïndruk en hulle talente te wys.” Ploeg Intussen reken die toernooi se main man, Johannes, dis verblydend om te sien hoe gewild die toernooi in die laaste paar jaar geword het. “Dis ’n toernooi wat met meer as net trofees en bragging rights te doen het. Ons beoog om terug te ploeg in die gemeenskap,” sê hy.