“SY WAS kinderlik en het soos enige jong meisie opgetree.” Dít is die indruk wat die stiefdogter van ’n vermeende kinderverkragter gekry het toe sy haar stiefpa se 13-jarige bruid die eerste keer ontmoet het. Die 13-jarige meisie het die intellektuele kapasiteit van ’n negejarige kind. ’n Man (61) van Greenbushes staan saam met sy “bruid” se 62-jarige oom en nog ’n 63-jarige vrou in die Baaise hooggeregshof tereg op aanklagte van onder meer mensehandel en rape. Laasgenoemde twee beskuldigdes is van KwaZulu-Natal. Hulle hofverskyning spruit uit ’n voorval toe hulle die meisie na bewering in ’n huwelik met ’n stokou man gedwing het. Volgens die stiefdogter, wat sedert Junie 2016 permanent in Kaapstad woon, het sy op ’n dag ’n phone call van iemand gekry wat haar stiefpa ken. Die persoon het haar meegedeel daar is ’n jong meisie wat by haar stiefpa se huis uithang. Volgens die stiefdogter het die betrokke persoon aan haar gesê haar stiefpa het later bevestig hy is met die kind getroud. Volgens die stiefdogter het sy op Kersdag 2016 afgesit Baai toe om meer uit te vind omtrent die kind en haar stiefpa. Die stiefdogter sê nadat sy die meisie ontmoet het, het dié haar gesê sy gaan haar “pa” vra of sy saam met die stiefdogter kerk toe kan gaan. Volgens die stiefdogter het haar stiefpa geweier dat die meisie saam met haar kerk toe gaan. Die stiefdogter sê sy weet nie hoekom haar stiefpa dit geweier het nie. Volgens die stiefdogter het die meisie haar die next dag gebel en haar gesê sy wil saam met haar gaan. Die stiefdogter sê toe sy die meisie vra hoekom, het sy gesê die ou man vat aan haar geslagsdele en sy is met hom getroud. Volgens die stiefdogter het die meisie gehuil en gesê sy is nie gelukkig nie. Die stiefdogter sê die meisie wou saam met haar gaan. By die stiefdogter se tuiste in die Baai het die meisie die stiefdogter meegedeel haar stiefpa het by haar geslaap sedert sy in die Baai aangekom het. Volgens die stiefdogter het sy die meisie in ’n slaapkamer weggesteek toe die ou man haar daar kom soek. Die stiefdogter sê die next dag toe bel sy ’n familielid van die meisie en vra haar of die kind na haar toe kan kom. Volgens die stiefdogter het die familielid haar meegedeel hulle moet tot by die Kabegapark-polisiestasie gaan en dan van daar af ’n lift vra tot by haar huis. Die stiefdogter sê toe ’n polisievrou by die meisie wou weet hoekom sy na die familielid gestuur word, het die meisie die polisievrou alles vertel. Volgens haar het die cops die meisie toe na die Dora Nginza-hospitaal geneem. Die stiefdogter sê die cops het toe die volgende dag met die meisie by haar tuiste aangekom. Volgens die stiefdogter het die polisie die meisie se selfoon gevat en gesê hulle gaan haar na ’n plek van veiligheid neem. Die stiefdogter sê toe sy die meisie die eerste keer sien, het dié haar vertel sy is 17 jaar oud. Volgens die stiefdogter het sy gedink die meisie lyk eerder so 15 of 16 jaar oud. Die saak dien voor regter Glen Goosen. Adv. Zelda Swanepoel is die aanklaer.