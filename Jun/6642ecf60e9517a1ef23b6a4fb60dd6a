ASHTON. – Die drie weke lange skoolvakansie het nog skaars begin en daar is reeds klagtes oor kinders se doen en late. Dit werk mos so – jy kry dié wat die regte ding doen en ander wat kniediep in die moeilikheid beland. Son het onlangs op ’n plaas op ’n groep laities afgekom wat besig was om dagga te rook. Die liaties van die ouderdomme van 10 tot 14 jaar is geensins skaam om te erken hulle rook papegaaislaai nie. Een van die kids (12) sê hy was reeds twee weke voordat die vakansie begin het, by die huis. “Hier op die plaas het ’n mens niks om jou mee besig te hou nie,” kla hy. Hy sê dis lekker om dagga te rook. Nóg ’n klong sê oor die skoolvakansie: “Ons weet dan nie wat om met onsself te maak nie. Ons is verveeld van niks doen.” Volgens hom is die enigste tydverdrywe rook of slaap. Die klonkies sê in die vakansies het hulle altyd onder mekaar sokkertoernooie gehou. Hulle sê niemand stel nou meer belang nie. Toe Son hulle vra waar hulle geld vir dagga kry, het hulle verduidelik hulle maak geld deur scrap metal en bierbottels te versamel. Die oudste van die groep, die 14-jarige Johnny (’n skuilnaam), erken hy rook al dagga vandat hy ag jaar oud was. Hy sê sy oudste broer het hom geleer rook. En toe het hy sy ander maats ook geleer dagga rook. Nóg ’n klonkie sê as sy ouers dronk lê, steel hy hulle geld. ’n Bekommerde ouer wat haar net as Dalene voorgestel het, sê haar kind was ook met tik en dagga deurmekaar. Volgens haar het sy hulp vir haar laitie gekry. Vandag is hy ten volle gerehabiliteer en vaar goed op skool. Volgens Dalene sal sy die kinders ook graag wil help om ’n beter toekoms te hê. AO Sylvester Joseph, ’n polisiewoordvoerder, sê drugs is ’n probleem, veral onder jong kinders. Joseph vertel laas kwartaal het hulle bewusmakingsprogramme by verskeie skole geloods, veral in die landelike gebiede. “Hier is veral op dwelmmisbruik gefokus.” Joseph sê hulle het al in die verlede skole besoek waar leerders vir dwelms deursoek is. Volgens Joseph sal die kerke die kinders dié skoolvakansie met programme besig hou.