PIKETBERG. – Honderde backyarders het dié dorpie gister tot stilstand gebring. Ontevredenes het na die Bergrivier-munisipaliteit se kantore in die middedorp gemarch. Daar het hulle ’n memorandum gegee aan mayor Ray van Rooy. Die SA Kommunistiese Party (SAKP) het die betoging georganiseer om die behoefte aan grond sowel as behoorlike behuising, sanitasie en elektrisiteit in die dorp te highlight. Daar was ’n groot polisieteenwoordigheid, maar die betogers het vreedsaam deur die dorp na die mayor se kantoor gestap. Nadat Van Rooy die memorandum met klagtes ontvang het, het hy belowe om binne sewe dae daarop te reageer. Simnikiwe Mbalo, streeksvoorsitter van die SAKP, het gesê hulle eis ook ’n einde aan polisiebrutaliteit, hoë munisipale tariewe en onwettige uitsettings. Mbalo het bygevoeg: “Daar is sewe mense hier wat onder die N7-brug bly sedert die munisipaliteit se wetstoepassers hulle shacks af­gebreek het. “Dié aangeleentheid kan ongelukkig nie sewe dae wag nie. Dit moet nou aandag kry, of ons gaan nêrens.” Van Rooy het toe maar onwillig ingestem om agter geslote deure met die organiseerders van die march te vergader. Arthur Gqeba, Sanco se streeksekretaris, het aan die betogers gesê die mayor het ingestem om die “onderbrug-mense” shelter, komberse en kos te gee. Hy’t bygevoeg: “Dit is nie ’n kans vir ons om advantage te vat nie. Daar is kwesbare mense en dan is daar die kwesbaarste mense.” Een van die betogers, Desmureen Coetzee, het aan Son gesê sy is moeg van in ’n shack bly. Coetzee, ’n ma van drie kinders, het ook gesê: “Dis genoeg. Ek is gatvol van in ’n hok bly. My kinders weet al wanneer dit reën, gaan die hok lek. “Ons kry koud en dis winter. Die wind waai. Die dakke waai weg. Ons is moeg.” Anita Goliath het gesê: “Dis nie nodig dat die kinders só moet suffer nie. “Dis ook nie nodig dat die huiseienaars die munisipaliteit moet betaal as hulle bungalows in hulle eie yard wil oprig nie. Dit werk nie in die Kaap só nie. Hoekom dan hier? Waar kom die mayor daaraan?” Luchelle Dederick het gesê die munisipaliteit wil die inwoners volgens ras verdeel. Sy het die betogers aangemoedig om saam te staan en vir hulle regte te baklei. Dederick het gesê: “Hier’s baie min mense (by die optog), maar ander bly ook in die agterjaart. “Of hulle bly by hulle skoonmense. “Hulle wil nie opstaan nie. Hulle wil nie die moeite doen nie.” Ná die betoging het die mense vreedsaam disperse.