MZAMO Majola speel Saterdag in die grootste game van sy loopbaan. Dít wanneer die Sharks in Canberra in die een kwarteindstryd van die Super­rugby-kompetisie teen die Brumbies te staan kom. Die 24-jarige loskopstut het tot dusver vanjaar in die afwesigheid van die legendariese Beast Mtawarira gewys hy het die temperament, vermoë en begeerte om vir die span te perform wat hy sy hele lewe lank ondersteun het. Die oudleerder van die Hoërskool Westville het tot dusver vanjaar in sewe games­ vir die Sharks uitgedraf. Majola, wat 1,82 m in sy rugbysokkies staan en die skaal op 115 kg laat kreun, was vier keer in die beginspan en is drie keer van die bank aangewend. Volgens Majola kon hy nie vir ’n beter seisoen gevra het nie. Hy het gister op die Sharks se webtuiste gesê: “Dit was tot dusver ’n droomseisoen vir my. Dit is spesiaal en baie cool. “Ek is in Durban gebore en toe ek die geleentheid voor my tuisskare kry, was dit die hoogtepunt van my jaar.” Majola het tot dusver ’n groot rol in die Sharks se sukses in die skrums gespeel. Hy erken hy het sommer baie van spelers soos Beast, Akker van der Merwe en Craig Burden geleer. “Ek kry voortdurend goeie raad. Dit help my om positief te bly. Ek is dankbaar vir die geleentheid en wil net fokus op die taak wat voorlê,” sê hy. Die Brumbies word beskou as die span met die beste vaste fasette van ál die Australiese spanne. Die Sharks het nog nie vanjaar teen die Brumbies gespeel nie. Majola is bewus van die bedreiging wat hulle veral voorlangs gaan inhou. “Ons het video’s van hulle games bestudeer. “Ons weet hulle het ’n pak voorspelers wat nie net sterk skrum nie, hulle voer ook die dryfmaalbewegings baie goed uit,” het Majola bygevoeg. Anders as die Sharks het die Brumbies al in die verlede gewys dat hulle die vermoë het om ál die pad in die kompetisie te gaan. Die span van Canberra is in 2001 en 2004 as die kampioen bekroon. Hulle het ook vier keer in die tweede plek geëindig nadat hulle die eindstryd gehaal het.