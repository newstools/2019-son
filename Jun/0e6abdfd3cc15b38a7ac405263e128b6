GEORGE. – Kleinveeboere wat hulle besigheid wil uitbrei, kry ’n kans om dit te doen in die inisiasietydperk. Informele boere in die Suid-Kaap het hulle hande vol met die inisiasieseisoen wat ’n week gelede begin het, omdat bokke en skape in aanvraag is vir dié Xhosa-tradisie. Kleinboere sê in hierdie tydperk maak hulle wins, want families koop bokke en skape om die ritueel uit te voer waar seuns mans word. Sedert verlede week is daar honderde Xhosa-seuns wat oor die land heen na bosse toe gaan om besny te word. ’n Boer in George, Dennis Langeveld, sê Junie en Desember is die maande om goeie geld te maak. Hy sê hy het reeds meer as 50 bokke verkoop en dit help om sy familie beter te versorg. Die 54-jarige pa van drie sê sy 18-jarige seun wil gaan studeer om ’n veearts te word. Melvin Dongatha het ’n kraal waarin hy vee aanhou. “In die verlede het mense by grootboere gaan vee koop, maar nou ondersteun hulle ons. Ons is gelukkig vir die ondersteuning en dit laat ons besef hoe belangrik dit is om met vee te boer. “Ons het nie baie plek om te boer nie, maar ons kan steeds ’n wins maak. Ons kan die geld gebruik om kos en klere vir ons gesinne te koop en die diere te voer.” Dongatha sê werklose mense in die area kan ook iets verdien deur te help met die vervoer van die bokke en skape. Fana Dani, ’n lid van die Bhongolethu Initiation Forum, sê die proses van besnyding loop glad. “Die proses word steeds gemonitor en die reëls word gevolg.”