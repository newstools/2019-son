IN PRETORIA is ’n reeksmoordenaar besig om hawelose mense van die gras af te maak. eNCA berig drie mans is die afgelope twee weke vermoor. Al drie slagoffers is op dieselfde manier aangeval. Die TV-nuusstasie berig die jongste aanval het Dinsdag gebeur toe ’n man se lyk in Magnolia Dell Park in Muckleneuk gevind is. Nog ’n lyk is vroeër in dié park gekry en ’n derde slag­offer is twee weke gelede naby die park gekry. Al die slagoffers is na bewering in hulle slaap aangeval. Hulle is gesteek en met ’n stomp voorwerp geslaan. Nagenoeg 6 000 mense is haweloos in Pretoria. Ontsnap Die woordvoerder van ’n nieregeringsorganisasie wat met die haweloses in die stad werk, word ander haweloses ook aangeval. Hulle slaag egter daarin om te ontsnap. Die woordvoerder sê die hawelose mense het vertel hoe hulle aangeval word. “Een van die mans het vertel hy het ook gelê en slaap toe hy gesteek is. Hy het wakker geword en gevlug. Hy is gelukkig om te lewe.” Kapt. Daniel Mavimbela, ’n polisiewoordvoerder, sê intelligensie-eenhede is intussen ontplooi. “Die slagoffers het verskeie steekwonde gehad en hulle is ook met ’n stomp voorwerp geslaan. Die motief vir die moord en die identiteite van dié wat dit pleeg, is steeds onbekend,” lui Mavimbela se mediaverklaring. Volgens Mavimbela patrolleer hulle die areas waar haweloses gewoonlik bly om hulle bewus te maak. “Die Sunnyside-polisie, foren­siese kenners en informante help ook met die manhunt,” sê hy. – News24