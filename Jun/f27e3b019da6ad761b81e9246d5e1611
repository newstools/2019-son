TREINE in die Wes-Kaap het gisteroggend nog voor sonop tot stilstand gekom. Son het vroegoggend gesels met drie trein drivers, wat anoniem wou bly. Hulle het vertel “hulle ry nie omdat hulle nie betaal is nie”. Die probleem was glo ’n vertraging met die betaling van die salarisse van Prasa (Passasierspooragenskap) se werkers. Riana Scott, ’n woordvoerder van Metrorail, sê ’n klein groep werknemers het besluit om Prasa se prosedure, om enige bekommernisse te opper, te ignoreer. Richard Walker, die streekbestuurder van Metrorail in die Wes-Kaap, sê werkers het die reg om hulle kommer te opper. “Deur dit nie volgens prosedure te doen nie, is duisende pendelaars onnodig en onregverdig benadeel. “Pendelaars maak staat daarop dat die treine hulle by die werk sal uitkry. “Ons sal deur ons interne prosesse hiermee deal.” Daylin Mitchell, die voorsitter van die staande komitee oor vervoer in die Wes-Kaapse parlement, sê dit is hartseer en onaanvaarbaar dat probleme nie voorsien is nie. Mitchell sê planne moes in plek gestel gewees het. “Duisende gebruik die treindiens en word hierdeur geraak. Elke treinvertraging het ’n impak op die werkloosheidsyfer en die ekonomie van die land.” Angus McKenzie, die voorsitter van die vervoerkomitee van die Stad Kaapstad, het gesê: “Die spoornetwerk val klaar uitmekaar en dit is onaanvaarbaar dat kritieke werkers die diens verder saboteer. “Metrorail-werkers is amptelik ingelig oor die tegniese uitdagings met die betaling van hulle salarisse en wanneer dit gedoen sal word. Hulle het geen reg om chaos vir pendelaars te veroorsaak nie. “Ek hoop die streekbestuurder doen dringend stappe teen individue, en hierdie tipe gedrag moet ten sterkste veroordeel word.” Dit het gekom nadat hy dié week ’n Kaapse treinbloutjie geloop het toe hy voor sonop die pyn van derduisende pendelaars ervaar het wat wag en hoop dat ’n trein wel sal uitstiek. Op die agenda was die verbetering van Metrorail se operasionele performance. In ’n verklaring sê Mbalula: “Daaglikse en weeklikse verslae is nodig oor die griewe van werkers en die planne om Prasa weer op die regte spoor te kry. “Treine moet werk en op tyd wees en Prasa moet pendelaars respekteer. “Daar moet gereelde kommunikasie wees.”