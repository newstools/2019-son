LADISMITH. – Skryf solank die naam Jürgen Isaacs neer. Dis ’n naam wat nog baie in rugbykringe gehoor gaan word. Isaacs het Vrydag na Mpumalanga gevlieg waar die SWD o. 13A-span dié week in Witrivier aan die Cravenweek deelneem. Sy ma, Glynnis, sê: “Ons dank aan die Hemelse Vader, asook die rugbyafrigters van die Hoërskool Ladi­smith, waar my seun sy rugby-melk ingekry het. “My kind het sy voete stewig op die aarde en sy drome in die wolke!” Op 10 is Jurgen al as losvoorspeler gekies vir rugbyspanne. Hy is ook die kaptein van sy span. Die trofee vir die beste o. 11-rugbyspeler pryk in sy ouerhuis. Toe hy die eerste keer na die SWD-proewe genooi is, het dit hom die sportman-van-die-jaar-toekenning besorg. Sy raad aan ander wat ook dié hoogtes wil bereik, is: “Volharding, entoesiasme en toewyding. Daar is geen kortpaadjies nie. My droom het waar geword.” Glyn Bell, ’n bekende in SWD-afrigting, het die span vergesel na die Cravenweek. Hy sê: “Kannaland het baie talent. Ons moet dit ontdek, ontgin en bemark. “Die SWD-Arende gaan hulle stempel hierdie week afdruk.”