DIS weer tyd om in te skryf vir die Blisters for Bread Charity Family Fun Walk. Dit vind op 25 Augustus by die Groenpunt-krieketklub plaas. Ja, dis nog ’n hele ruk tot dan, maar jy word nóú al daaraan herinner omdat die inskrywings tot 13 000 beperk is. Die Peninsula School Feeding Association (PSFA), ’n organisasie sonder winsbejag, reël die walk. Dit is vanjaar al die 51ste een. Stappers het ’n keuse van twee roetes langs die Seepunt-promenade. Daar is ’n 10 km lange staptog wat 07:30 begin en ’n roete van 5 km wat 08:00 begin. Elkeen wat inskryf, kry ’n medalje. Paxton Fielies, Jarrad Ricketts (met vergunning van Heart FM) en Johnny Apple sal by die eindstreep entertainment verskaf. Blisters for Bread is bekend daarvoor dat dit ’n gesinsdag is. Deelnemers kan ook ’n T-shirt koop om te kan spog: “Was daar; het ge­stap.” Die T-shirts kos R100 vir kinders en volwassenes. Die voornemende deelnemers kan dit aanlyn koop wanneer hulle inskryf. Kos en ander lekkernye sal te koop aangebied word. Talle pryse is ook op die spel vir die hele gesin. Daar is ’n kid zone waar die kinders onder meer kan lees, inkleur en sing. Inskrywings kos R60. Die opbrengs daarvan sal die PSFA help om ontbyt en middagete vir die leerders van 24 skole regoor die Skiereiland te koop.