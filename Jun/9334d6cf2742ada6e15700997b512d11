DIE laaste keer toe hy Kaithlyn Wilson (5) gesien het, was toe sy winkel toe gegaan het. Só het August Swarts, ’n moordbeskuldigde, einde laas week in die Kaapse hooggeregshof getuig. Swarts en Jonathan Heyns van Riebeek-Wes staan tereg vir die moord op Kaithlyn. Heyns was in ’n verhouding met die kind se ma, Yvonne Wilson, maar sy het hom kort voor haar die moord op haar kind afgesê. Versmoor Son het voorheen berig die meisietjie het op Sondagmiddag 30 Julie 2017 buite haar ouerhuis in Riebeek-Wes verdwyn. Ure later is haar lyk, toegedraai in ’n wit laken, in ’n doringbos op ’n plaas gevind. Volgens die nadoodse ondersoek is sy versmoor. Swarts is dieselfde dag in hegtenis geneem. Swarts het getuig hy was daardie dag in die bosse saam met Heyns waar hy vullis gaan dump en hout moes gaan haal het. Die hof het gehoor hy het die vullis wat in ’n drom op ’n kruiwa was, weggegooi. Hy moes toe die kruiwa gebruik om hout mee te vervoer. Swarts het getuig hy het net die vullis in die bosse weggegooi. Hy het toe besluit om nie hout na die huis te stoot nie omdat hy Mandrax gerook en dit hom lui gemaak het. Toe hy na Heyns se huis terugkeer, het hy nie vir Kaithlyn gesien nie. Nie lank daarna nie het die polisie hom daar kom soek. “Hulle het gevra of ek weet waar Kaithlyn is. Ek het vir hulle gesê ek weet nie, sy was laas winkel toe. Dis die laaste wat ek haar gesien het,” het hy getuig. Die polisie het hom ook gevra waar hy en Heyns vroeër was. Hy het toe aan hulle die hout-storie gespin. “Hulle het weer gevra of ek weet waar Kaithlyn is en ek het weer gesê ek weet nie. “Die een polisiebeampte het gesê ’n klonkie het vir Kaithlyn saam met my en beskuldigde 1 gesien bos toe loop.” Die hof het gehoor hy het saam met die cops na die klonkie se huis gegaan. “Ek het gesien die klonkie is Boertjie. Die een polisiebeampte het vir Boertjie gevra of ek saam met Heyns en Kaithlyn gestap het. Toe sê hy ‘ja’,” het Swarts getuig. “Ek het vir Boertjie gesê hy moenie lieg nie, maar Boertjie het weer gesê hy het ons gesien.” Boertjie het aan die cops gesê Swarts weet waar Kaithlyn is. Die verhoor sal vandag voortgaan.