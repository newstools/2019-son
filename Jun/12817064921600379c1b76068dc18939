ASHTON. – Soos ’n stuk vullis het ’n hartelose ma haar pasgebore baba op die tiep gaan neergooi. Mense wat elke dag by die vullisgate skarrel, het dié gru-ontdekking Woensdagoggend gedoen. Die arme kind was reeds dood toe paramedics op die toneel kom. Volgens Cindy Lamberto, wat ook daagliks hier by die vullisgate uithou, was sy ook die oggend besig om tussen die ashoop vir bruikbare goed te soek. Lamberto sê ’n vriendin van haar het net een klipharde gil gegee. “Ek het sommer onmiddellik geweet daar is groot fout,” het Lamberto nog verbaas gesê. Toe sy in die rigting van haar vriendin loop het die vriendin haar gewys waar die baby lê. Net die koppie het by ’n babakombers uitgesteek. Hulle het toe onmiddellik die polisie laat kom. Lamberto sê die arme kindjie was potblou en die naelstring was nog aan die kind geheg. Nog ’n man, Ernest Afrika, sê die ma het hier ’n verskriklike ding gedoen. “Sy het mos geen hart om die arme kind net so weg te gooi nie,” het Afrika gesê. Volgens hom is dit die wreedste ding om aan ’n arme weerlose kind te doen. Gister het die mense nog omtrent oor die voorval gepraat. Die skarrelaars sê dis die eerste keer dat hulle so ’n nare ding hier by die vullis­gate beleef. Hulle meen die ma moet vir haar dade boet. AO Sylvester Joseph, ’n polisiewoordvoerder, het die voorval bevestig. Joseph sê dat die betrokke vrou nog nie aangekeer is nie. Hy versoek dat enige iemand met inligting die cops by 023 615 8120 bel.