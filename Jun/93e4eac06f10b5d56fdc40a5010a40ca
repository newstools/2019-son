'N MA het 'n klag teen haar seun se onderwyser gelê nadat hy met ‘n bebloede mond en houe aan sy rug by die huis aangekom het. Die ma, wat anoniem wil bly, sê haar graad-1 seun lê vir 'n week al by die huis is en weier om terug skool toe te gaan. “Ek wou weet wat gebeur het toe hy met ‘n bebloede hemp by die huis aankom. Hy sê toe sy mond het net begin bloei. Ek het hom toe gevra of hy geval het. Hy het my net dopgehou en was te bang om iets te sê,” vertel die ma. Die kind het toe oopgemaak en gesê sy juffrou wou hom na ‘n ander klas stuur, maar hy wou nie omdat hy niemand daar geken het nie. Die juffrou het hom toe gegryp en gestoot. Sy mond het gekap. Sy het hom daarna met 'n lat geslaan. Die onnie het glo ‘n brief gestuur waarin sy vra dat die ma haar dringend moet bel. Sy is volgens die ma 'n aflos-onderwyser by die skool. “Ek het haar die volgende dag gebel. Sy het gesê ek moet die next dag kom vir ‘n meeting.” Die ma het haar werkgewer saam na die meeting geneem. Die skoolhoof het egter geweier dat hy insit. “My kind is getraumatiseer. Hy huil en skree in sy slaap,” vertel die hartseer ouer. Bronagh Hammond, woordvoerder van die Wes-Kaapse onderwysdepartement, het bevestig ‘n saak word ondersoek. “Ons is bewus van die klagte en het gevra dat die skoolbeheerliggaam die saak ondersoek omdat sy deur die beheerliggaam aangestel is.” Hammond sê die kind is na die skool se maatskaplike werkers verwys. Kapt. FC van Wyk, ‘n polisiewoordvoerder, het intussen bevestig ‘n aanrandingsaak is oopgemaak. “‘n 39-jarige verdagte is aangekla. Sy is gewaarsku om op 11 Junie in die Kaapstadse landdroshof te verskyn.” 