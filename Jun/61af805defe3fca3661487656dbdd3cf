MALEISIË se laaste oorblywende Soematraanse renosterbul is Maandag dood. Natuurlewebeamptes sê in dié land is daar net een renosterkoei oor en dié kritiek bedreigde spesie is nou op die afgrond van uitwissing. Dié renosters het eens op ’n tyd vanaf die ooste van Indië tot in Maleisië voorgekom. Die Wêreldnatuurlewefonds (WWF) sê daar’s nou minder as 80 Soematraanse renosters oor. ’n Handjievol renosters kom nog wild in Indonesië voor. Augustine Tuuga, hoof van die Sabah-natuurlewe-afdeling, sê die bul, Tam, het in ’n natuurreservaat op die eiland Borneo geleef. Die oorsaak van die dier se dood is nog nie dadelik duidelik nie. – AFP