TYDELIKE onderwysers moet dringend betaal word. Die Oos-Kaapse onderwysdepartement (OKOD) gaan binnekort sy beamptes onderwerp aan dissiplinêre stappe vir die laat betaling van tydelike opvoeders. Temba Kojana, ’n departementshoof van die OKOD, het gister ’n interne memorandum aan alle werknemers gestuur wat hulle inlig van die regering se besluit. Werknemers wat tydelike onderwysers later as 30 dae betaal nadat hulle aanstellingsbriewe ontvang het, sal onderworpe wees aan dissiplinêre optrede, aangesien dit ’n oortreding is. In sommige gevalle is tydelike onderwysers tot sewe maande laat betaal nadat hulle werkkontrak geëindig het. Mali Mtima, die OKOD se woordvoerder, het gesê aflos-onderwysers is opvoeders wat in die plek werk van ’n permanente leerkrag wat afwesig is of met goedgekeurde verlof is. Aflos-onderwysers mag nie vir ’n periode korter as ’n maand aangestel word nie. “Skoolhoofde en kringbestuurders moet verseker dat die aanstellingsproses van ’n aflosonderwyser by die skool gefinaliseer word voordat die permanente onderwyser op verlof gaan. “Alle administratiewe prosedures, soos om ’n addisionele pos vir die aanstelling van ’n aflosonderwyser te skep, moet gedoen word voordat die aflosonderwyser sy pligte uitvoer en nie voordat goedkeuring verkry is van die distriksdirekteur nie.” Moraal Dié besluit kom ná ’n onlangse vergadering by die provinsiale hoofkantoor tussen die departement en sy maatskaplike vennote. Dié belanghebbers glo dit is ’n progressiewe besluit deur die departement. Volgens Mtima sal dit hulle help om die moraal van die werknemers ’n hupstoot te gee. Die belanghebbers het ook gesê dat laat betalings aflosonderwysers dryf na skoppers, of dat hulle dan as slegte krediteurs geregistreer word omdat hulle moet oorleef sonder hulle salaris. In die bogenoemde ver­gadering met die vennote is daar ook ooreengekom dat alle uitstaande betalings versnel sal word om enige litigasie deur die werknemers te vermy.