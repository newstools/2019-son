IN DIE vuurwarm wêreld van die brandweer, waar mans veronderstel is om die broek te dra, dra Arlene Wehr die kroon. Sy’s op 1 Junie aangestel as die hoof van operasies in die Stad Kaapstad se Distrik Wes. Wehr is die eerste vrou wat dié job beklee sedert die brandweer- en reddingsdienste in 1845 gestig is. Sy is oorspronklik van Mitchells Plain en het die brandweer in 1996 gejoin. Wehr het ’n desk job gehad in die private sektor, maar het ’n passie gehad om die gemeenskap te dien. Uitdagings “Ek was een van die eerste vroue wat aangesluit het. Daar was twee vroue voor my, en een was klaar weg toe ek aansluit. “Daar was baie uitdagings in ’n omgewing waar mans oorheers het. Maar ek het my pad deur die range gewerk. “Dis ’n lang pad, maar dit kan ’n loopbaan word. Dis ’n roeping en jy moet die passie en hart daarvoor hê,” sê Wehr. Sy sê sy hoop haar prestasie kan ander jong vroue aanspoor om in dié diens in te gaan. Wehr was in 2004 die heel eerste vroulike stasie­beampte en in 2014 die eerste vroulike afdelingsbevelvoerder. Sy is nou verantwoordelik vir ag van die Stad Kaapstad se brandweerstasies. Dit sluit Kaapstad (Roelandstraat), Seepunt, Soutrivier, Epping, Brooklyn, Houtbaai, Constantia en Wynberg in. Wehr sê die distrik word goed bestuur, maar daar is verbeterings om te maak. “Ons het ook tegnologie wat baie verander en ek kan daarop verbeter. Ek sal saam met my span werk en dinge beter maak vir die personeel, en die personeel ook verder oplei om ’n beter diens aan die gemeenskap te lewer.” Rekordboeke JP Smith, mayco-lid belas met veiligheid en sekuriteit, het haar geprys vir haar harde werk. “Ek hoop dit sal meer vroue aanmoedig om in die brandweer- en reddingsdienste te gaan. Dit is nie ’n maklike werk nie, maar dit kan bevredigend wees. Sy het haarself in die rekordboeke van die Stad ingeskryf met menslikheid en deursettingsvermoë.”