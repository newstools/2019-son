SONDAG is Jeugdag en daarom het die Bethelsdorp-polisie in die Baai Woensdag na jong mense uitgereik. Die idee daaragter was om hulle te help om goeie en regte keuses in die lewe te maak. Bethelsdorp se gemeenskapspolisiëringsforum (GPF) was ook by die verrigtinge betrokke. Die leerders van verskeie plaaslike skole is genooi om die voorligtingsessie in die Booysenpark-gemeenskapsaal by te woon. Dis goed bygewoon en die jong gehoor is vermaak deur ander jong mense. Dit het gedien as ’n bewys dat jong mense hulle potensiaal kan benut wanneer hulle in die regte rigting gehelp word. Hulle het ook ’n drama opgevoer wat handel oor afknouery, dwelmmisbruik en gangsterism. Die jong mense is ook in die skool gesit oor die gevare van misdaad. Die gasspreker, Wesley Quantoi, was self eens ’n gangster en het sy lewensverhaal met die jong mense gedeel. Quantoi het hulle daaraan herinner dat hulle bo hulle omstandighede kan uitstyg. Hy het gesê solank jong mense die regte weë volg, kán hulle hul drome verwesenlik. Die Bethelsdorp-polisiestasie se bevelvoerder, brig. Zolani Xawuka, het ook ’n boodskap vir die jeugdiges gehad. Xawuka het hulle aangemoedig om betrokke te raak in hulle gemeenskap en die versoeking te weerstaan om dwelms te probeer. Hy het bygevoeg: “Ek wil vandag vir die jong mense sê julle moet onthou, sonder akademiese onderrig gaan julle sukkel om ’n werk te kry. “Kyk om julle en sien hoe ekonomiese druk ons land daar buite affekteer. Ons hoor elke dag hordes mense word afgedank en dat besighede vou.” Saamwerk het gevra dat jong mense die polisie moet help om misdaad en wetteloosheid te bestry. Hy het gesê om ’n misdaadvrye gemeenskap te skep, moet die jong en volwasse inwoners saam werk daarvan maak. Xawuka het ook die jong mense gemaan: “Wys die misdadigers dat hulle nie ons vriende is nie.” Sprekers van die departement van maatskaplike ontwikkeling, Sanco en vrywilligers van die slagofferondersteuningsentrum het die ouers ook toegespreek. Die kern van hulle boodskap was dat dissipline tuis begin en dat dit nie die verantwoordelikheid van die skool of polisie is nie.