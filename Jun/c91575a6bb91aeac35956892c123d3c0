NIKS staan in die pad van stay-at-home ma’s om ook hulle drome na te jaag nie. Só voel Nicky September van Soneike in Kuilsrivier. Nadat haar kinders hulle vlerke gesprei en verder gaan studeer het, het Nicky nie gesit en wonder wat om met haarself te maak nie. Sy het besef die ekstra tyd wat sy nou beskikbaar het, bied haar die gulde geleentheid om haar eie drome na te streef. Die uiteinde hiervan was die Global Warriors-projek, wat deesdae oud en jonk, maar veral jonk, gaande het. Haar hoofkarakters is Earthina en Kairo, wat deur middel van hope opwindende avonture die kleinspan bewus wil maak van verskeie belangrike kwessies. Dié ma, wat aanvanklik vanuit die kosmetiese wêreld na haar eie crèche beweeg het, laat jong lesertjies se tone deesdae krul van pure leesgenot. “Ek het verlede jaar besluit om voltyds te begin skryf – nie net oor ek ’n passie vir dit het nie, maar omdat dit my gift is. “Met die scare wat ons tydens die watertekort in die Wes-Kaap gehad het, het dit my geïnspireer om met ’n boek vorendag te kom waarin ek veral aan die jongspan lesse wil leer oor die belangrikheid om na die natuur en ons natuurlike bronne te kyk.” Nicky sê sy het toe met die kreatiewe hulp van die illustreerder Sebastian Govender met ’n konsep vorendag gekom wat sy hoop aanklank sal vind by ál wat ’n jong leser is. Govender se illustrasies het veral baie jongelinge aan die wow. Om te wys hoe ernstig hy en Nicky oor omgewingsbewaring is, is hierdie verhale gedruk op Hi-Q-papier, wat die belange van die natuur op die hart dra. “Ek wil nie hê die kinders van môre moet na ons generasie kyk en ons blameer vir die vernietiging van ons planeet nie. “Ek wil nie eendag geforseer word om op die maan of Mars te gaan bly, terwyl ons nou al werk daarvan kan maak om ons aarde te red nie. Dis nie die legacy wat ek wil agterlaat nie.” Vir hierdie ma van ’n tweeling lê kinders en hulle behoeftes baie na aan die hart. “Ek is as drie maande oue baba aangeneem en was bevoorreg om wonderlike ouers te hê. Dit breek my hart om te sien hoe baie kinders by verkeersligte bedel. “Dit is ons as ouers se plig om na ons ouers se drome te kyk en ’n liefde vir lees by kinders te kweek sodat hulle kan droom en hulle drome kan verwesenlik.” Die eerste uitgawe van Earthina and Kairo – Global Warriors word Vrydag amptelik deur middel van ’n befondsingsveldtog bekendgestel. Nicky se ultimate droom is dat elke kind eendag op skool haar werke onder oë sal kry. Vir meer info kan lesers haar website, globalwarriors.co.za, besoek. Hierdie website is gelaai met tonne aktiwiteite vir die kleinspan wat hulle sal geniet.