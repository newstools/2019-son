MENSE kla hulle kom voor dooiemansdeur te staan wanneer hulle geliefdes se grafte in Sir Low­ry’s Pass Village se kerkhof besoek. Die grafte is deesdae agter slot en grendel. Volgens inwoners is die hekke pal gesluit en moet hulle maar onverrigter sake in hulle spore omdraai wanneer hulle hulle geliefdes se grafte wil gaan besoek. John Michels kla hy kan nie eens blomme op sy grootouers se grafte gaan sit nie. Michels sê hoewel sy grootouers al 50 jaar oor­lede is, wou hy sy kinders gaan wys waar hulle be­grawe is. Hy vaar uit: “Ons word die reg ontneem om ons geliefdes se grafte te besoek. “Ons wil ook darem gereeld blomme op hulle grafte neersit. “Die mense wat daar lê, is ’n groot deel van Sir Lowry’s Pass Village se geskiedenis.” Michels sê hy het al telkemale die probleem onder ’n raadslid se aandag gebring. Volgens hom sou dié terugkom na hom, maar hy het nooit. John Brits, woordvoerder van die South Afri­can National Civic Organisation en voormalige raadslid van die dorp, sê sy drumpel word elke dag voos getrap soos mense kom kla. Brits sê hy het nou besluit om ’n klag in te dien. Hy is ook besig om ’n petisie op te trek. Hy voel self baie ongelukkig, want dis deel van sy kultuur om die afgestorwenes te besoek. Brits verduidelik: “Dis vir ons belangrik wanneer ons kinders bos toe gaan om besny te word om eers ons voorouers se grafte te besoek. “Dis deel van ons morele waardes om die grafte op Moedersdag, Vadersdag en verjaardae te besoek. “Dis vernederend dat ons nie ons geliefdes se grafte kan besoek nie. Ek kan nie beskryf hoe ek voel nie. “Dit wil sê daar word niks van ons geloof gedink nie.” Brits sê die gemeenskap word ook weggewys wanneer hulle ’n geliefde wil begrawe. Volgens hom word hulle na die Strand-begraafplaas verwys. Gevandaliseer “As jy jou mense hier wil laat begrawe, moet jy hulle maar bo-op ’n ander graf begrawe. Anders moet jy ’n klomp geld betaal om hulle in die Strand te begrawe. “Selfs die begrafnisondernemers kla hieroor.” Zahid Badroodien is die mayco-lid belas met gemeenskapsdienste en gesondheid. Hy het verduidelik omdat die grafte gevandaliseer en die grafstene en kruise gesteel word, het hulle besluit om die begraafplaas gedurende die week gesluit te hou. Badroodien het bygevoeg: “Daar is twee wagte wat gedurende die week tussen 07:30 en 16:00 vir besoekers oop- en toesluit. “Naweke en vakansiedae is die hekke tussen 08:00 en 13:00 oop.” Hy het bygevoeg die begraafplaas is reeds vol.