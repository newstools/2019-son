INWONERS van Oos-Kaapse villages kan nou veiliger voetslaan nadat loopweë langs ’n besige streekroete buite Oos-Londen aangelê is. Die beton-loopweë is aangelê op die R72-pad tussen die Birah-rivier en Openshaw Village. Die Suid-Afrikaanse Nasionale Padagentskap (Sanral) het 12 klein mikro- en medium-besighede (SMME’s) aangestel om die werk te doen. Dit het werk geskep vir sowat 120 mense. Die loopweë van amper 7,8 km is oor ’n tydperk van 18 maande gebou. Dit was nodig omdat die grondpad vol slaggate is wanneer dit swaar reën, verduidelik Roland Thompson, Sanral se projekbestuurder in die suidelike streek. “Dit maak dit moeilik vir gemeenskaps­lede om die grondpad te gebruik,” wei Thomson uit. Van die 12 SMME’s wat aangestel is, word ag deur vroue bestuur en vier deur jong mense. “Voor die afskop van enige werk is al die nodige roetes met gemeenskapsleiers bespreek,” verduidelik Mbulelo Peterson, Sanral-bestuurder in die suidelike streek. “Die roetes is ook bevestig deur die projek se skakel­beampte, sowel as die kontrakteur. “Alternatiewe roetes is bepaal sodat daar nie inmenging is met grond­eienaars se hoewes, plotte of begraaf­plase nie.” Plaaslike SMME’s het hulle maatskappyprofiele by die projek se skakelkomitee en die plaaslike munisipaliteit ingehandig. Die SMME’s moes ook aandui of hulle in opleiding belang stel. Kwalifiserende SMME’s is genooi om ’n bevoegdheidstoets te skryf en die suksesvolle SMME’s het dan opleiding in tenders ontvang van ’n geakkrediteerde opleiding-fasiliteerder. Toe die projek afgeskop het, het hulle ook opleiding by ’n geakkrediteerde opleidingsverskaffer ontvang oor die bou van paaie. Die hoofkontrakteur het die nodige papierwerk uitgereik en die SMME’s opgelei daarin hoe om daaglikse verslae te voltooi. – RNEWS