VANDAG is die dag waarop inwoners van die Nelson Mandelabaai-munisipaliteit uitvind of hulle hoër dienstegeld moet betaal. Met die kapitaal-begroting vir die boekjaar 2019-’20 goedgekeur sal belastingbetalers hulle belde stywer moet vasmaak. Eiendomsbelasting sal met 7,7% opgaan, water met 7,5%, sanitasie met 7,5%, vullisverwydering met 7,5% en elektrisiteit met 13,04%, afhangende van die goedkeuring van die Nasionale Energiereguleerder van Suid-Afrika. Die opposisiepartye wat nie die begroting ondersteun nie, is die DA, ACDP en Cope. Lance Grootboom, ’n ACDP-raadslid, sê: “Die ACDP is van mening dat eiendomsbelasting sowel as die sanitasie-, water- en elektrisiteitsprys hopeloos te hoog is. “Die impak wat daardie elektrisiteitstarief op kleinhandelaars gaan hê, gaan groot wees. Hulle sal werkers moet afbetaal, want hulle sal nie hulle deure kan oophou om ’n stygende kragtarief te kan betaal nie. Baie mense kan hulle werk verloor.” Grootboom voeg by van die ander stygings bly 7,5% – wat baie hoog is. Hy sê dit gaan ’n groot impak hê op die middel­inkomstegroep, wat tussen R5 000 en R20 000 per maand verdien. “Die stygende tariewe is nie die inwoners se skuld nie, maar dis omdat die boeke nou gebalanseer moet word,” sê Grootboom. Athol Trollip, ’n DA-raadslid, sê: “Die DA staan teen die begroting weens enorme tariefverhogings in die huidige ekonomiese toestand. Ons glo die begroting maak nie voldoende voorsiening vir die gemeenskap en verbeterings aan maatskaplike infrastruktuur nie.” Trollip sê hulle glo ook die prosesse van die geïntegreerde ontwikkelingsplan was nie omvattend of oortuigend nie. Hy voeg by die public engagements wat gehou is, was gegrond op onjuiste begroting-voorspellings. “Belastingbetalers moet nou die las dra van die ‘pro-poor-begroting’. Die gemiddelde huishouding moet nou sowat 37 % meer betaal. Hulle sal nou sowat R3 900 per maand betaal,” verduidelik Trollip. Hy sê die begroting sal beslis beteken belastingbetalers moet meer opdok om armer gebiede te subsidieer. Selfs die Nelson Mandelabaai-sakekamer is nie te impressed nie. Dr. Andrew Muir, die president van die sakekamer, sê dis totaal onaanvaarbaar dat raadslede die Metro as gyselaar hou deur die begroting nie goed te keur nie. “Ons is diep bekommerd oor die bandelose manier waarop raadslede hulle op onlangse raadsvergaderings gedra het. “Dit vernietig die geloofwaardigheid van die plaaslike munisipale strukture en stuur negatiewe boodskappe aan bestaande en potensiële beleggers.” Muir meen ook die selfsugtige en vernietigende optrede van die raadslede plaas meer druk op die reeds uitdagende omstandighede in die Metro. Dit sluit’n stygende werkloosheidsyfer in, asook ’n ekonomie wat nie groei nie. “Ons wil ’n beroep doen op alle partye om hulle politieke agendas eenkant te sit en te doen wat in die belang van die stad is,” sluit Muir af. In die begroting van R1,8 miljard word voorsiening gemaak vir die arm wyke in die Metro. Van die R922 miljoen wat eenkant gesit is vir wyke, is R835 miljoen (91%) daarvan bestem vir armer wyke. Nog kritieke projekte wat in die begroting ingesluit word, is Bay­world, Happy Valley, die Boet Erasmus-stadion en N2 Baywest. Siyasanga Sijadu, ’n Cope- raadslid, kon nie vir kommentaar bereik word nie.