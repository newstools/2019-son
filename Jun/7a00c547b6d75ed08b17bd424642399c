’N KAKKERLAK en sy duisende familielede en vrinne het haar flatscreen TV die tydelike met die ewige laat verwissel, is ’n vrou ingelig. Nazli McKenzie spot sy nie weet nie of sy by die insek cops ’n moordsaak moet gaan aanmeld en of sy vir ’n ander TV moet gaan baklei nie. McKenzie (38) van Valhalla Park sê sy het vier maande gelede by Game in Parow Centre ’n TV gekoop. Dit was op special. Die mammie sê sy was heel opgemaak met die flatscreen TV nadat sy 10 jaar maar met ’n outydse box TV uitgehou het. Nie eens ’n jaar nadat sy die deal gevang het nie, sit sy egter nou met ’n kassie wat in sy kas is. Volgens McKenzie het sy – gewapen met die slippie – teruggegaan winkel toe. Dáár is sy aangesê kakkerlakke het haar flat-screen TV “infest”. “Ek is so vertel nadat hulle die TV uitgecheck het. So, kakkerlakke is die oorsaak van die TV se dood.” Staking Sy smile stout en voeg by: “Dis die eerste keer dat ek hoor ’n kakkerlak maak ’n TV dood.” Volgens McKenzie het die TV een oggend net stil geword – soos ’n werker op ’n permie staking. Sy redeneer: “Ek verstaan nie, want my ou TV wat 10 jaar op dieselfde plek gestaan het, lewe nog. “In die report wat ek gekry het, staan dis ‘cockroach infested’. “Nou, hier is duisende mense in die plek wat met kakkerlakke sit, maar húlle flatscreens werk nog.” McKenzie sê toe sy ’n tweede opinie vra, is sy gesê dit kan gebeur. Sy het toe ’n refund ontvang. Michelle Kemp, korporatiewe reputasiebestuurder van Game se moedermaatskappy, Massdiscounters, sê die winkelgroep het die saak met die klant bespreek en alles uitgestryk. “Die persoon is tevrede met die uitkoms en sal voortgaan om ’n lojale klant te wees. “Game streef voortdurend daarna om ons klante ’n uitstekende ervaring te bied,” het Kemp gesê. McKenzie is nou baie opgewonde en happy.