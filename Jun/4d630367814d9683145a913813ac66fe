DIE gestremde vrou wat onlangs uit haglike omstandighede gered is, word nou tot in die afgrond in bederf. Die vrou (26) is meer as ’n week gelede uit ’n vuil shack in die Baaise noordelike gebiede verwyder. Die Cheshire Home in Cleary Estate het hulle deure vir haar oopgemaak en sy is vroeg verlede week daar opgeneem. Twee weke ge­lede het ’n bekommerde verlangse familielid ander vroue laat weet van die vrou wat ure alleen op ’n vuil matras in ’n stukkende shack moet deurbring. Daar is beweer die vrou se ma drink heeltyd en sorg nie vir haar gestremde dogter nie. Die vrou kan nie praat of haarself versorg nie. Sewe besorgde vroue het met maskers aan gaan kyk na die gestremde vrou se omstandighede. Hulle was geskok. Rotte het in die shack rondgehardloop, die vrou het haarself vuilgemaak, maar net so daarin bly lê, en sy het verskriklik gehoes. Vinnig-vinnig het die vroue aan die werk gespring en ’n ambulans het die gestremde vrou kom haal. By die hospitaal is sy verskeie kere ondersoek. Daarna is sy oorgeplaas na die Cheshire Home. Die weerlose vrou spog nou met haar eie rolstoel. Verlede week is ’n ver­welkomingspartytjie vir haar gehou. Annelise Damons, een van die vroue wat haar uit die shack help kry het, het haar spoggerig aangetrek vir die geleentheid. Die groep Faith, Hope and Charity ondersteun die vrou sedert sy uit die shack verwyder is. Hulle moes al haar hare afsny omdat sy ’n kors op haar kop gehad het. Die groep het ook verlede week ’n draai by die vrou gaan maak. Sandra Fillis, ’n lid van die groep, sê sy kan reeds ’n baie groot verskil sien. “Sy was ecstatic en het baie gesmile. Sy kry darem nou liefde. “Sy is baie lief vir haar chips. “Sy lyk weer soos ’n mens,” sê Fillis. Die Concerned Citizens of PE Metro (CCPEM) het ook die vrou onder hulle vlerk geneem. Denise Topkin van die CCPEM sê hulle gaan die hele pad saam met die vrou stap. Lede van die CCPEM het Sondag sommer almal by die Cheshire Home gaan bederf deur met koeksisters en koekies daar uit te steek. Topkin vertel: “Dit gaan goed met haar en almal bederf haar. Sy smile meer en is meer interactive. En sy is skoon. “Ek voel fantasties, want nou kan ons in die aand gerus slaap en weet niks gaan met haar gebeur nie.”