CHESTER Williams glo Cheslin Kolbe is die Springbokke se beste opsie op die regtervleuel. Dié legendariese Springbok-vleuel wat in die seëvierende Wêreldbekerspan van 1995 was, glo nie Kolbe moet as ’n impakspeler vir die Bokke aangewend word nie. Williams meen die 25-jarige boorling van Kraaifontein moet in die Bokke se beginspan ingesluit word. Williams het sy mening gelug oor die groep van 26 spelers wat Rassie Erasmus, die coach van die Bokke, vir sy belyningskamp gekies het. Williams het gister aan Songesê: “Cheslin het vanjaar vir Toulouse in een van die taaiste rugbykompetisies in die wêreld oor en oor gewys waartoe hy in staat is.” Die 48-jarige glo Kolbe kan veral in die Wêreldbeker-toernooi ’n groot troefkaart vir Suid-Afrika wees. “Cheslin is ’n besonderse spelbreker wat dieselfde rol vir die Bokke kan vervul as Nehe Milner-Skudder vir die All Blacks by die World Cup in 2015 in Engeland. “Hy is baie gevaarlik en klop altyd die spelers wanneer hy in besit gestel word. “Ek glo hy is selfs beter as Milner-Skudder. “Cheslin het hom reeds laas jaar op die toetsvlak teen die All Blacks bewys. “’Hulle moet genoeg vertroue in hom hê om die game met hom te start. Hy kan nog ’n wedstrydwenner vir ons in die World Cup wees.” Williams glo ook Rassie het raakgevat met die keuse van spelers soos Rynhardt Elstadt, Cobus Reinach en Frans Steyn wat in die buiteland speel. “Elstadt speel in dieselfde span as Cheslin by Toulouse, wat as die kampioen gekroon is. “Frans Steyn is ’n ervare speler en het al ’n World Cup gewen. “Hy is veelsydig en kan op senter, losskakel, heelagter en vleuel ingespan word. “Spanne sal ook nie kan bekostig om foute in hulle halfgebied te maak nie, want Frans sal hulle met sy lang­afstand-strafdoele straf.”