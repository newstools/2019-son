BAIE mense kom dié tyd van die jaar na my toe en kla oor hoe goor hulle voel. En nee, ek praat nie hier van griep nie. Baie mense sukkel met depressiewe gevoelens. Die winter se korter dae en die aanhoudende reën en koue maak die probleem net erger vir talle. Mense kry nie genoeg sonskyn nie en bly eerder binne. Sekere mense ly aan ’n toestand genaamd SAD (seasonal affective disorder), wat hulle moods verander, veral wanneer die seisoene draai. En aan die begin van die maand het die winter in alle erns begin. Daarom het ek ’n bietjie nagedink oor hoe jy kan voorberei vir die wintermaande en hoe om jou lewe so ’n bietjie ligter te maak. Vermy poele water rondom jou huis en sien of jy dit kan dreineer. Stagnante water vang baie negatiewe energie op. Maak ook jou dreine goed skoon. Dis nie net om blokkasies te voorkom nie, maar ook om die negatiewe energie weg te spoel. Gebruik drie doppies Jeyes Fluid en ’n ketel warm water (nie kookwater nie) en gooi dit in die toilet af. Gebruik dieselfde resep vir jou stort en bad se dreine, asook die dreine buite. Jy kan kamferblokkies in die toilet se spoelbak sit, want dit block negatiewe energie en bring geluk. Om positiewe manlike en vroulike energie en harmonie tussen die yin en yang in die huis te bring, kan jy ’n appel (vroulik) en ’n lemoen (manlik) vol heel naeltjies steek. Dis bewys dat naeltjies virusse uithou. Rol dan albei in ’n mengsel van Allspice (dit laat almal in daai donker huis regkom), cinnamon (dit bring kalmte) en nutmeg (dit bring vreugde). Steranys rond die prentjie af (dit bring geluk en good vibes). Plaas die mengsel met die twee vrugte daarin in ’n bak waar mense die meeste bymekaar kom – soos in die kombuis. Terloops, die geur van lemoene is ook ’n natuurlike anti-depressant. En moenie van al daai gesonde vitamien C vergeet nie. Dit laat ook ’n wonderlike geur in jou huis. Jy kan ook ’n ui halveer en plaas waar mense die meeste byeen is in jou huis. Dis bewys dat uie virusse absorbeer. As die ui verkleur, kan jy dit weggooi. Laastens maak mense ook die fout om na hulle donker jasse en serpe te gryp. Dit plaas ook ’n demper op die gemoed. Vervang al die donker klere so ’n bietjie met ’n helder, kleurryke serp of mussie. En as jy kan, kikker die huis op met blomme of helderkleurige kussings.