DIE inbraak-seisoen het nog nie eens begin nie en een skool in Bishop Lavis het reeds vyf keer in twee weke deurgeloop. Die Bishop Lavis Development Forum (BDF) beraam nou planne om dié en ander skole in die omgewing gedurende die skoolvakansie te beveilig. Die Primêre Skool Lavisrylaan sukkel reeds om van die skokke te herstel. Dis nog nie bekend hoeveel skade die skool gely het nie, maar PC’s, die opwasbak in die kombuis, Wi-Fi hardware, kos vir die kinders en die printer is weg. Die toilette is ook beskadig. Die voorsitter van die BDF, Valerie Kok, en die sekretaris, Mike Hofmeester, sê die BDF gaan saam met ander rolspelers sit en kyk wat hulle kan doen om skole te beveilig. “Ons wil ’n draft saamstel en kyk na verskeie interventions. Ons wil praat met die raadslede, SAPD, buurtwag en almal wat betrokke is,” sê Hofmeester. “Ons moet almal saam sit en met ’n plan na vore kom.” Kok verduidelik: “Daar is geen elektrisiteit en water nie en dis reeds die vyfde keer in twee weke dat daar ingebreek is.” Hofmeester sê daar is saans sekuriteit by die skool, maar dis ook nodig dat die inwoners help. Talle skole loop al ’n klompie jare onder vandalisme deur, veral op die Kaapse Vlakte, en planne word gereeld gemaak om die vandale te keer. “(Die) Safe Schools (Programme) verskaf in die aand sekuriteit by skole, maar in die dag is daar niks. Dinge gebeur in die dag ook,” sê Hofmeester. Mense wat die skool met donasies wil help, kan dit by die skool aflewer. Die Safe Schools-direktoraat bied die vakansieprogramme aan. Dit word in gebiede gehou waar drug en alcohol abuse, geweld en bendebedrywighede hoog is.