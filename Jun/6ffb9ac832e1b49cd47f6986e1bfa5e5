’N PA staan tereg op meer as 200 aanklagte nadat hy sy eie dogter (12) na bewering oor ’n tydperk van drie jaar verkrag het. Sy vrou van die afgelope 12 jaar het van g’n sout of water geweet nie en is erg geskok. Wanneer die ma soggens vroeg die huis verlaat om te gaan werk, het haar man glo sy donker dade met hulle meisiekind aangevang. Eers sowat drie maande gelede het die meisie haar vrees oorwin en bos gelos. Die pa is gearresteer en het laas week ’n tweede keer in die Blue Downs-landdroshof op klagte van verkragting verskyn. Die ma het besluit om haar hart teenoor Son uit te stort. Volgens haar loop daar stories dat haar kind lieg. Sy sê haar man se familie en vriende ondersteun hom steeds. Sy vertel: “Toe hulle hom toesluit, het hy my uit die tronk gebel. “Hy’t my gevra hoekom ek vir die mense gesê het wat hy gedoen het. “Net die feit dat hy dit erken en nie eens stry dat hy dit gedoen het nie, maak my siek.” Die ma sê dit was vir haar ’n groot skok die dag toe haar dogter vir haar sê: “My daddy raped me.” Die ma vertel: “Ek het gevra: ‘Wát?’ Ek wou dadelik weet wanneer, waar en hoe. Ek het haar gevra wat sy dink ons moet doen. “Ons het besluit om niks vir haar pa te sê nie. “Ons het dit so beplan dat sy die volgende dag steeds skool toe gaan en ek gaan werk. “Ek sou haar dan sommer by die skool gaan haal en polisiestasie toe gaan.” Die ma sê sy het niks aan haar man gesê nie oor sy bang was hy sou gewelddadig raak. Die ma sê hoewel sy steeds haar man liefhet en hom mis, is sy tans besig om van hom te skei. Sy sê: “Ek het dít nooit van hom verwag nie. “Hy was dan so baie oor ons dogter. “Hy is die een wat haar moes beskerm, maar kyk wat doen hy!” Die ma sê sy is net bly haar dogter het nie swanger geraak nie. “Ek is self as kind verkrag en dis glad nie ’n maklike ding nie.” Die pa verskyn op 25 Junie weer in die hof vir sy borgtogaansoek.