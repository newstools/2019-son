DIE Madibaz se hokkiebreier Cheslyn Gie sal sy ontwikkeling as mentor op die hoogste vlak bevorder noudat hy aangestel is in die nasionale manspan se bestuurspan vir die FIH-hokkiereeks in Indië. Suid-Afrika sal van vandag tot 15 Junie met sewe ander lande in Bhubaneswar kompeteer vir die reg om in die Olimpiese kwalifiseringskompetisie te speel. Gewoond Die top-twee spanne sal tot die Olimpiese kwalifiseringsronde deurdring. Gie is al gewoond aan die rol, want hy was in die bestuurspan vir verskeie hoëprofiel-kompetisies, insluitend laas jaar se Statebondspele. Ten spyte daarvan het hy gesê dit is altyd ’n eer om jou land te verteenwoordig. “Dit is ’n goeie gevoel om te weet dat jou afrigtingsvermoë op internasionale vlak erken word,” het hy gesê. “Om aan internasionale hokkie blootgestel te word, beteken jy kry die geleentheid om van die beste spelers en afrigters in aksie te sien. “Jy kan ook tyd spandeer saam met sommige van die top-afrigters in Suid-Afrika en idees uitruil. Dit is ’n goeie geleentheid om te groei.” Gie het bygevoeg dat sy rol in die span ’n aantal spesifieke taktiese strategieë insluit. Hulle wil hê die spelers moet dié strategieë toepas, asook video-ontledings van hulle wedstryde. Saamgewerk Garreth Ewing is Suid-Afrika se nuwe afrigter. Gie sien uit daarna om hulle verhouding te verstewig. “Ek het voorheen saam met Garreth gewerk aangesien ons verskeie jare by die SA o. 21-span betrokke was. “Ons het altyd goed saamgewerk en ek is opgewonde oor hierdie geleentheid.