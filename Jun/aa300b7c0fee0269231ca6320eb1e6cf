DIE Southern Kings wil hulle Pro14-wedstryde volgende seisoen weer in die Nelson Mandelabaai-stadion (NMS) speel. Hulle het kort ná die afgelope Pro14 begin het, van daar na die Madibaz-stadion geskuif. Luidens gerugte was dit om finansiële redes, maar die Kings se nuwe chief operations officer, Leigh Heard, sê hulle werk hard daaraan om die NMS weer hulle tuisveld te maak. Heard sê: “Ons onderhandel daaroor om weer in die NMS te speel en in dié stadium lyk dit gunstig.” Die groep King-spelers gym steeds elke dag by die NMS en oefen op die B-veld daarvan. Heard sê die NMS voel vir hulle eintlik soos ’n tuiste. Sy sê: “Ons voel dis ons hoofkwartier. So, dís waar ons wil wees. Dis vir ons die logiese keuse om tuiswedstryde hier te speel.” Die Kings kan steeds die opsie uitoefen om hulle Pro14-wedstryde in ander stadions soos die Wolfson in KwaZakhele te speel. Daaroor sê Heard: “Ons wil eers ons terugkeer na die NMS afhandel, maar om die wedstryde na die mense toe te vat, bly ’n belangrike aspek wat ons nie sal laat vaar nie.” In ander franchise-nuus word die Kings-senter Meli Rokoua deur die Stormers gesoek. Hy is glo een van die spelers wie se kontrak nie deur die Kings hernu gaan word nie. Hy het wel onlangs vir die OP in die SuperSport Challenge gespeel, maar dit lyk nie asof hy daar gaan aanbly nie. Die bestuurder van die OP-span, Thando Manana, sê Rokoua sit met ’n keuse. Manana sê: “Meli het goed vertoon vir ons en is ’n speler wat ons graag wil behou, maar ongelukkig word sy kontrak met die Kings nie hernu nie. “Hy oorweeg tans verskeie opsies, en ja, een daarvan is die Stormers.” Manana sê hopelik werk hulle onderhandelings só uit dat Rokoua nog vir die OP in die Curriebeker sal speel voordat hy waai.