DIE Sharks se kanse om die Brumbies more in ’n Superrugby-kwarteindstryd in Canberra te klop, het ’n groot terugslag gekry. Aphelele Fassi, die opwindende jong Shark-heelagter, moes hom gister weens ’n skouerbesering aan die span onttrek. Met Fassi uit die prentjie, het dit Robert du Preez, afrigter van die Sharks, genoeg rede gegee om sy seun Robert du Preez jnr. in die losskakel-posisie te behou. Curwin Bosch gaan nie soos verwag met sy terugkeer van besering op losskakel speel nie. Bosch is in Fassi se plek in die laaste vesting ingesluit. Robert jnr. sukkel tans om sy beste peil te handhaaf. Hy het nie die vermoë om spel te skep en die gevaarlike spelers aan sy buitekant in spasie te speel nie. Met hom in die nr. 10-trui, gaan die Sharks altyd sukkel om manne soos Lukhanyo Am, en die spoedvrate in die agterste driehoek Makazole Mapimpi, S’bu Nkosi en Bosch aan die gang te kry. Volgens Louis Schreuder, kaptein van die Sharks, is sy span gefokus en slaggereed vir die kragmeting met die Brumbies. Schreuder sê: “Almal is excited en sien uit na die uitdaging wat voorlê. “Ons het nog nie vanjaar teen hulle (die Brumbies) gespeel nie. “Hulle is ’n fisieke, goed georganiseerde span met goeie vaste fasette wat boonop takties goed skop,” het hy bygevoeg. SHARKS: Curwin Bosch, S’bu Nkosi, Lukhanyo Am, Andre Esterhuizen, Makazole Mapimpi, Robert du Preez, Louis Schreuder (k), Daniel du Preez, Tyler Paul, Jacques Vermeulen, Hyron Andrews, Ruben van Heerden, Coenie Oosthuizen, Kerron van Vuuren, Mzamo Majola. BANK: Cullen Collopy, Juan Schoeman, Thomas du Toit, Gideon Koegelenberg, Luke Stringer, Cameron Wright, Jeremy Ward, Rhyno Smith. BRUMBIES: Tom Banks, Henry Speight, Tevita Kuridrani, Irae Simone, Toni Pulu, Christian Lealiifano (k), Joe Powell, Pete Samu, Tom Cusack, Rob Valetini, Sam Carter, Rory Arnold, Allan Alaalatoa, Folau Fainga’a, Scott Sio. BANK: Connal McInerney, James Slipper, Leslie Leulua’iali’i-Makin, Darcy Swain, Lachlan McCaffrey, Jahrome Brown, Matt Lucas, Tom Wright.