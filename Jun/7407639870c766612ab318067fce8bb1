SUID-AFRIKA gaan sy beste krieketspan vir die oorblywende drie Wêreldbeker-wedstryde kies. Die feit dat die Proteas nie meer die halfeindronde kan haal nie, beteken nie die oorblywende drie wedstryde in Engeland word nie ernstig opgeneem nie. Dit was Woensdag die boodskap uit die Proteas se kamp. Maar die kaptein, Faf du Plessis, wou duidelik nog eers die wonde saam met sy spelers lek voordat hulle op die komende wedstryde fokus. Met die Proteas se kanse daarmee heen, sal dit nie skade doen om die manne wat die laaste paar wedstryde uitgesit het, weer speelkans te gee nie. Daar kan iewers vir JP Duminy, Dwaine Preto­rius en Tabraiz Shamsi plek gemaak word. Die linksbouler Beuran Hendricks het nog net een keer gespeel en verdien ook weer ’n kans. Lungi Ngidi se fiksheid sal weer bekyk word nadat hy Woensdag teen Nieu-Seeland in Birmingham gespeel het. Hy het ’n harde wedstryd gehad en daar sal gekyk moet word of sy dyspier wat gepla het, al die eise deurstaan het. Die Proteas se oorblywende wedstryde:  Sondag 11:30 t Pakistan, Lord’s (dag); 28 Junie 11:30 t Sri Lanka, The Riverside (dag); 6 Julie 14:30 t Australië, Old Trafford (dag-aand) Son se barometer (punt uit 10) tot dusver in die toernooi:  1. Chris Morris 7,30; 2. Imran Ta­hir 6,40; 3. Rassie van der Dussen 6,20; 4. Hashim Amla 5,50; 5. Kagiso Rabada 5,50; 6. Quinton de Kock 5,50; 7. Andile Phehlukwayo 5,50; 8. Aiden Markram 5,10; 9. Faf du Plessis 4,90; 10. Lungi Ngidi 4,50; 11. David Miller 4,50; 12. Dwaine­ Pretorius 4,00; 13. JP Duminy 3,37; 14. Tabraiz Shamsi 3,00; 15. Beuran Hendricks 2,5 .