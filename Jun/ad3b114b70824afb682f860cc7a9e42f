DIDIER Deschamps, bestuurder van Frankryk, reken sy span se nederlaag van 0-2 teen Turkye in ’n kwalifiseringswedstryd vir Euro 2020 is ’n “klap in die gesig”. Deschamps het nege spelers wat in laas jaar se Wêreldbeker-eindstryd in Rusland in aksie was, ingespan. Maar dit het nie veel van ’n uitwerking gehad nie omdat die wêreldkampioen net nie opgewasse was vir die Turke nie, veral nie ná twee blitsdoele in die eerste helfte deur Kaan Ayhan en Cengiz Ünder nie. Die onoorwonne Turke gee nou die pas in groep H aan, met nege punte ná drie wedstryde. Frankryk is tweede, gevolg deur Ysland (albei 6 punte), Albanië, Moldawië (albei 3) en Andorra (0). Moordkuil Deschamps was glad nie beïndruk met die Franse se power vertoning en tekort aan inisiatief nie. Die voormalige Wêreld­beker- en Euro-wenner het nie ’n moordkuil van sy hart gemaak nie. “Dis ’n klap in ons gesig en dis al wat ek kan sê. Ons het ’n ander uitdaging (môre) teen Andorra. “Ek moet sê welgedaan aan Turkye,” het hy gesê. “Ons moet na die basics teruggaan. “Wanneer jy so as ’n eenheid vertoon, is daar niks positiefs wat jy van die wedstryd kan wegneem nie,” het Deschamps gesê. – AP