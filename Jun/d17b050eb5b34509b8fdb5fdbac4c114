DIE DA-LP Phumzile van Damme het ’n wit man by die V&A Waterfront met die vuis bygedam ná ’n vermeende rassistiese voorval by dié posh mall. Van Damme het haar frustrasie Dinsdag op Twitter uitgedruk nadat ’n wit gesin haar weens haar velkleur geteiken het. ’n Ontstelde Van Damme sê die wit gesin het foto’s van haar geneem terwyl sy in ’n supermark was. Maar toe sy begin om ook foto’s van húlle te neem, het die wit laitie in dié groep haar genader en gedreig. Volgens haar het hy aan haar gesê: “Voertsek, jou swarte!” Van Damme sê sy het op haar beurt die “dreigende klein k*k” gestamp en met haar vuis teen die kop geslaan. Sy beweer verder ’n bestuurder van die V&A Waterfront het haar “soos vullis” behandel toe sy die voorval onder sy aandag gebring het. Sy twiet op die V&A Waterfront se Twitter-blad: “As julle rassisme en rassiste op julle perseel gaan toelaat, kondig dit asseblief vir almal aan. Ek sal nie staan vir enige iemand se rassisme teenoor my of andere nie.” Die V&A Waterfront het haar later om verskoning gevra en erken hulle het nie die voorval reg hanteer nie. Van Damme het die verskoning aanvaar. Sy hou vol dat sy het geen ander keuse gehad het as om haarself te verdedig nie, want die mannetjie het haar met geweld gedreig.