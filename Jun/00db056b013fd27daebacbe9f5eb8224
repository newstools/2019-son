DIE gevaartekens is vir Bafana Bafana duidelik sigbaar voor hulle openingswedstryd van die Afrikabeker-toernooi (Afcon) Maandag teen die Ivoorkus. Die Elephants, soos die Ivoorkus genoem word, het die Cosafa Cup-kampioen, Zambië, Woensdag in hul laaste opwarmingstryd in Abu Dhabi met 4-1 geklop. Die Afrika-skouspel begin vandag in Kaïro wanneer Egipte, die gasheerland, Zimbabwe in die toernooi se openingswedstryd pak. Ibrahim Kamara, afrigter, se sterbelaaide Ivoorkus-span moes boonop ’n agterstand van 0-1 uitwis nadat Fashion Sakala aan Zambië die voortou gegee het. Jonathan Kodjia en Jean Michaël Seri se doele in die eerste helfte en nóg een elk deur Maxwel Cornet en Wilfried Bony het die Afrika-kampioen van 2012 ’n goeie morale boost gegee voor Maandag se eerste game in groep D teen Suid-Afrika Marokko en Namibië is die ander twee spanne in groep D. Dis duidelik die Ivoorkus is die gunsteling om die wenner in dié groep te wees. Dis nou tensy Stuart Baxter, Bafana Bafana-afrigter, en sy troepe ’n merkwaar­dige ommeswaai kan bewerkstellig. Baxter se onvoorbereidheid met die nasionale span is een van die hoofredes waarom daar min hoop is dat Bafana Bafana tot die volgende ronde gaan deurdring. Suid-Afrika kon net een opwarmingswedstryd voor die begin van die toernooi opline. Dit was ’n gelykop uitslag van 0-0 Saterdag teen Ghana. Dit was nadat Angola Woensdag besluit het om sy opwarmingswedstryd teen Suid-Afrika te kanselleer. Angola se bestuurspan het aangedui die spelers het min tyd gehad om aan te pas nadat hulle in Egipte aangekom het.