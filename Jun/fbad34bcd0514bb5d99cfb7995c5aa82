’N LEERDER (19) het gister in die hof verskyn nadat ’n ander leerder in ’n pouse met ’n lepel gesteek is. Kapt. Jackson Manatha, ’n polisiewoordvoerder, het gesê die verdagte het in die Butterworth-landdroshof op aanklag van poging tot moord verskyn. Die voorval het by die Hoërskool Vulu­hlanga gebeur. Dis sowat 22 km van die Ndabakazi Junction. Die leerders is in gr. 11. “Daar word beweer die verdagte het ’n ander 19-jarige skoolseun Donderdag omstreeks 12:30 op die hoërskool se perseel met ’n lepel gesteek,” het Manatha gesê. Oorgeplaas Die seun is aangeval terwyl die kinders kos gekry het. Dit wil lyk of hy oor kos gesteek is. Volgens dailysun.co.za het die seuns mekaar geterg nadat hulle pilchards, groente en pap gekry het. Manatha het gesê die verdagte is dieselfde dag in die dorpie Zangwa in Butterworth gearresteer. Die beseerde leerder is na die Butterworth-hospitaal geneem, maar is intussen oor­geplaas na Oos-Londen. Hy is in die Frere-hospitaal se hoësorgeenheid. Die LUR vir onderwys in die provinsie, Fundile Gade, het gesê die departement veroordeel sulke gewelddadige gedrag van leerders. Hulle doen ’n beroep op alle gemeenskapslede om die probleem te help oplos. Gade het die beseerde leerder ’n spoedige herstel toegewens, veral noudat leerders besig is met eksamen. “Die departement sal beamptes van die maatskaplike ondersteuningsdienste en van die skoolverrykingsdienste stuur om intensiewe programme te implementeer. Die programme sal handel oor leerders se gedrag. “Ons vra ouers ook om met ons saam te werk om sulke gedrag te help beteuel,” het Gade gesê.