IN ’N dramatiese wending het George Foreman, voormalige swaargewigbokskampioen van die wêreld, aangebied om Anthony Joshua se bestuurder te word. Dit volg nadat Joshua Saterdagaand in New York sy eerste nederlaag in die beroepskryt gely het. Die onverwagte nederlaag het ’n groot vlaag van kritiek tot gevolg gehad. Daar is wyd bespiegel dat Joshua sy afrigter, Rob McCracken, in die pad sou steek. Dit word egter deur Joshua se bestuurder, Freddie Cunningham, ontken. Foreman sê Joshua kan nog ’n groot kampioen word, maar hy moet nou ervaring aan sy kant kry. “Ek is heeltemal bereid om Joshua te help. “Ek is daarvan oortuig hy het nou iemand soos ek nodig,” het die tweemalige kampioen gesê. Tyson Fury se promotor, Frank Warren, sê hy het Joshua se nederlaag reeds lank gelede sien kom. “Joshua het nog nie sy verdediging opgeknap sedert sy bene in 2015 teen Dillian Whyte gewankel het nie. “Boonop word hy steeds deur ’n amateur afgerig,” sê hy. Boodskap ’n Ander oud-wêreldkampioen, Lennox Lewis, het Joshua aangemoedig om van sy afrigter weg te breek. “Jy sal nooit die wêreldtitel kan vereniging met jou gr. 3-onderwyser nie,” het hy prontuit gesê. Om die vure dood te slaan, het Joshua ’n foto van hom en McCracken sonder ’n boodskap op Instagram geplaas.