DIE Sharks het hulle laaste vyf uitklopwedstryde in Superrugby weg van die huis verloor. Die laaste keer toe die Durbaniete ’n kwarteind buite Suid-Afrika gewen het, was in 2012 teen die Reds (30-17) in Australië. Die Brumbies het ook hulle laaste twee games in die knockouts van die Superrugby-reeks verloor. Die span van Canberra was egter in nege van hulle vorige games in die finals aan die wenkant. Vir die Sharks het die slot Ruben van Heerden die meeste suksesvolle tackles (101) van enige speler in die Superrugby-kompetisie uitgevoer. Die Brumbies se slot Rory Arnold (69) het die meeste lynstaanballe van almal gewen, terwyl sy slotmaat, Sam Carter (64), die tweede meeste lynstane bemeester het. Dit behoort dus Saterdag ’n interessante stryd in die lynstane te wees wanneer die Sharks en die Brumbies mekaar in die een kwarteindstryd aandurf. Die Hurricanes het die Bulls drie keer in hulle laaste vier games afgestof. Die Pretorianers reis heelpad na Wellington, Nieu-Seeland, om die Hurricanes aan te durf. Die ’Canes het vanjaar die meeste turnovers (9) van al die spanne in die Superrugby-kompetisie uitgevoer.