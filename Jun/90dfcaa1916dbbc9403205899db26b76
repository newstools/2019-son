WANNEER John David Jooste vir Raithby Universals (RU) op die veld draf, kry die aanmoedigende woorde “hou bene hou” nuwe betekenis. Dis omdat daai bene al 59 jaar oud is en steeds lus het om saam met die jong manne die bôl te jigga. Sommige van sy ouderdom sal hom as mal beskou, maar daar is ’n rede vir sy besluit om sy lyf nog 21 te hou. “Dis om die jonges te edu­cate dat jy nooit groter as die game­ is nie,” sê Jooste. Onder dié wat hom ken, staan hy as JJ bekend. “Alle eer aan die Here vir die krag wat Hy my nog elke dag gee. Ek is baie mal oor oefen. Jy moet opoffer. “Baie van my vriende vra hoekom ek nog speel. Dan sê ek net dat ek die jong manne van vandag wil wys hulle is nie groter as die game nie. “Rugby was en sal nog ná jou bestaan. “Respekteer hierdie sport en jy sal dit lank kan geniet, soos ek!” Saamgesmelt Voor rugby se eenwording was daar twee klubs in die Metodiste-sendingdorpie net buitekant Stellenbosch: Raithby en Universals. Raithby het vir Federasie gespeel terwyl Universals by die destydse Saru geaffilieer was. Hierdie twee klubs het in 1992 saamgesmelt en RU gevorm. JJ het vir albei klubs gespeel en hom nie juis aan die politiek gesteur nie – hy het maar gegaan waar daar game time was. “Ek was bevoorreg om my eie veld te hê,” sê Jooste met verwysing na hulle groot agterplaas in sy grootwordjare. “My oorlede ma en pa het my rugbyloopbaan baie ondersteun.” Moenie dat die enkelnommer agterop sy rug elke Saterdag jou flous nie. JJ is een van die fiksste manne wat in RU se tweede en derde span uitdraf. Laas week het ’n video op Facebook viral gegaan van hoe vinnig Jooste nog by die afbreekpunt uitkom. Een van sy beste herinneringe was toe hy voor ’n stampvol Abattoir Park (Die Kraal in die Strand) teen die Somerset Board-span ’n drie gaan druk het. Hy praat ook met lof van wyle Max McLaren. Dié het rondgery oefeninge toe en terug toe hy die Boland-span haal. Jooste het selfs drie jaar vir All Saints uitgedraf. Dis nou die klub waaraan sy vrou, Alanor, se familie verbonde was. Kort nadat hy Alanor se hart gesteel en ’n ring aan daai vinger gesit het, was ou JJ terug by sy geliefde RU. Van aftree wil dié old-timer niks hoor nie. Dis nog baie lank voordat hy sy toks permanent vir pantoffels verruil. 