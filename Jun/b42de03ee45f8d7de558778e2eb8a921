DRUG merchants bied soms geld aan sodat kinders wat tops in sport is, hier of oorsee aan toernooie kan deelneem. Baie ouers op die Kaapse Vlakte sit in dié pekel. Hulle het eenvoudig nie die geld om vir hulle talentvolle kinders te betaal as hulle dalk gekies word om oorsee te gaan sokker, netbal of rugby speel nie. Tweestryd Oorsese toere kan maklik R50 000 en meer kos en ouers het nie daardie tipe geld nie. Die tweestryd vir mense sonder geld is dan: Moet jy jou kind of sportklub aan ’n bendebaas verpand net sodat die kind of sportspan kan deelneem? Wat beteken dit vir so ’n kind of sportspannetjie se toekoms? Is daar payback? Daar’s ook baie gevalle waar sportklubs geld vir sweetpakke benodig. En dis geen geheim dat bendebase heel groothartig aanbied om daarvoor ook te betaal nie. Ouers het aan Son vertel hulle sukkel om geld te kry sodat hulle kinders aan toernooie kan gaan deelneem. “Dit kos geld en ons het nie daai tipe geld nie. Ons hou karaokes, verkoop kos of doen goed, maar baiekeer is dit net nie genoeg nie. “Dís wanneer ’n merchant daarvan hoor en aanbied om te betaal. “Die probleem is wanneer die kind terugkom van oorsee, behoort hy of sy aan daai gangster.” Ander ouers sê die kinders word nie noodwendig gangsters nie, maar die merchants wil dan hê die kinders moet vir húlle klubs kom speel. “Ouers gaan na die merchant toe of die merchant hoor daarvan. “Die merchant bied dan aan om tekkies en sweetpakke vir die klub te koop.” Die Wes-Kaapse minister van gemeenskapsveiligheid, Albert Fritz, sê dié tipe gang sponsorship is ’n issue wat al lank aankom. “Dit moet gedurig deur die regering, civil society en die gemeenskap aangespreek word. “Baie van die informele sokkerspanne, toernooie en selfs spelers op die Kaapse Vlakte word deur die gang-base geborg. “Dit is dieselfde strategie wat hulle gebruik wanneer hulle groceries, medisyne en ander huishoudelike goed vir mense koop. “Só word die gemeenskap se vertroue gewen en dan verwag die gang-base om beskerm te word as hulle aangeval word.” Fritz sê al doen die regering baie om die probleem te probeer oplos, is dit nog altyd die gemeenskap se verantwoordelikheid om nee te sê.