TWEE tieners is gearresteer vir die verkragting van ’n 75-jarige ouma. Kapt. Jackson Manatha, ’n polisiewoordvoerder, sê die ouma het Sondag ’n tradisionele seremonie in die Rhaladiya-lokasie in die Chafutweni village in Willowvale in die Oos-Kaap bygewoon. Om 23:50 het sy besluit om uit die hut te gaan om te gaan piepie. Die twee verdagtes het die ouma toe oorval en haar verkrag. “Gelukkig was daar ’n ooggetuie. Die ooggetuie het toe lede van die gemeenskap gaan roep om die slagoffer te red,” sê Manatha. “Die gemeenskapslede het toe ook die verdagtes gevang.” Die polisie is ontbied. Hulle het die twee verdagtes, 19 en 20 jaar oud, gearresteer. Die twee sal na verwagting vandag in die plaaslike landdroshof verskyn op ’n klag van verkragting. Brig. Ngangema Xakavu, cluster-bevelvoerder van die polisie in Butterworth, sê die verkragting van veral bejaarde persone word ten sterkste veroordeel. Hy het ook ’n beroep gedoen op tradisionele leiers om seker te maak dat tradisionele seremonies teen 17:00 klaar maak om misdade soos moord en verkragting te probeer voorkom.