’N PENSIOENARIS van Valhalla Park sê sy is moeg van bedel oor Sassa nie haar grootmaak-kind se geld aan haar betaal nie. Carol van der Lilly (65) sê sy sukkel al byna ’n halwe jaar om haar grootmaak-kind se geld te kry. Met trane in haar oë sê sy haar grootste vrees is dat sy haar kind (18) sal moet wegstuur omdat sy nie met die finansiële druk cope­ nie. Omkrap Die antie vertel die tiener se ma is op dwelms en sy sien na die kind om sedert sy ses jaar oud is. Van der Lilly sê die drama het sowat ’n jaar gelede haar lewe begin omkrap. “Ons het uitgevind die meisie het breinskade as gevolg van kop-trauma wat sy opgedoen het. “So, sommige tye haak sy uit en sy het ook begin om met dagga te experiment.” Volgens Van der Lilly het sy besluit om hulp vir die kind te gaan soek voordat dinge handuit ruk. “Die social work­er het my kind in Januarie 2018 kom haal en haar in ’n plek vir straatkinders gesit.” Sy sê sy verstaan nie hoekom die social worker die meisie daar geplaas het nie, maar het haar vertrou omdat die meisie wel hulp benodig het. “Van daai tyd het die meisie se grant-geld na die betrokke home gegaan.” Die meisie was byna ’n jaar daar en wou toe na haar voogma teruggaan. “In Januarie (2019) het sy terug huis toe gekom. “Maar sedert sy terug is, weet ek nie waarna toe haar geld gaan nie.” Volgens Van der Lilly, is sy besig om moed op te gee omdat sy nie meer weet watter kant toe nie. “Ek moet nou soos ’n beggar lewe. Ek moet ’n stukkie brood loaf sodat ons kan eet, want die pension is al waarvan ons lewe.” Die meisie het aan Son vertel sy het huis toe gehardloop omdat die antie mooi na haar omsien. Shivani Wahab, ’n woordvoerder van Sassa, sê die meisie se grant het al in Augustus 2018 verval. Wahab sê Van der Lilly het al oor die saak gepraat met die maatskaplike werker wat daaraan werk. Esther Lewis, ’n woordvoerder van die Wes-Kaapse departement van maatskaplike ontwikkeling, het bevestig hulle is bewus van die saak. Dit word op die oomblik ondersoek.