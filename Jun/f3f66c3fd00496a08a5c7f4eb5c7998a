DIE polisie se pogings om misdaad in Nyanga te verminder, is besig om vrugte af te werp. Kapt. FC van Wyk, 'n polisiewoordvoerder, sê 'n 22-jarige vrou het Maandag in die Athlone-landroshof verskyn op 'n klag van moord. Sy is Vrydag gearresteer nadat sy glo haar 38-jarige boyfriend doodgesteek het. Die twee het na bewering gestry. Nadat die oorledene die verdagte in die hand gesteek het, het sy hom in die bors gesteek. In nog 'n voorval is 'n 31-jarige man gearresteer op klagte van verkragting en die besit van 'n gesteelde voertuig. Die man is Sondag, 9 Junie in Matata-straat in Crossroads gearresteer. Hy sal in die Wynberg-landdroshof verskyn. Altesaam 87 verdagtes is tussen 3 en 9 Junie in Nyanga gearresteer. Die klagte sluit in onder meer aanranding met die doel om ernstig te beseer, besit van gevaarlike wapens, besit van dwelms en seksuele oortredings.