’N SEUNTJIE moes al twee operasies aan sy hand ondergaan nadat ’n juffrou hom na bewering met ’n mes geslaan het. Diégo Roman (7), ’n gr. 1-leerder van die Primêre Skool Bergville in Bishop Lavis is steeds erg getraumatiseer ná die voorval. Die seuntjie het self aan Son gesê sy onderwyseres het hom sowat twee weke gelede getug en hom met ’n bottermes oor die hande getik. Volgens Diégo het sy hom en van die ander kinders in die klas onnodig met die mes bygekom. Sy mammie, Chantel, het aan Son vertel toe haar seuntjie die dag van die voorval uit die skool kom, het hy eers niks oor die voorval gesê nie. Volgens Chantel het Diégo in die middel van die nag met ’n geweldige pyn wakker geskrik. Dit was eers toe dat sy van sy ordeal gehoor het. Chantel vertel: “My kind het vir my gesê sy juffrou het hom met die mes oor die vingers geslaan. “Toe ek na sy vingers kyk, was dit opgeswel. Hy het aanhoudend gehuil.” Gister by Son se besoek aan klein Diégo het Tracy Filander, sy antie, gesê sy ouers is inderhaas met hulle seuntjie na die Elsiesrivier-daghospitaal toe. Van daar is die laitie na die Tygerberg-hospitaal oorgeplaas. Filander vertel: “Hy het twee operasies ondergaan en is op sterk antibiotika gesit oor die vingers septies geraak het. “Hy moet ook nou vir fi­sio­terapie in die Tygerberg-hospitaal gaan.” Bronagh Hammond, ’n woordvoerder van die Wes-Kaapse departement van onderwys, het bevestig die departement weet van die voorval. Sy sê hulle is besig om dit te ondersoek. Volgens Hammond het die onderwyseres gesê die aantygings is onwaar. Die Suid-Afrikaanse Skolewet verbied boonop lyfstraf. “Die departement beskou lyfstraf in ’n baie ernstige lig.” Die onderwyseres kan dissiplinêr verhoor word as daar met die ondersoek bevind word dis nodig. “Die dissiplinêre verhoor kan uitloop op ’n geskrewe waarskuwing, ’n boete of afdanking. Dit wil sê as daar enige bewyse is van die doel om ernstig te beseer. Vir eers wag ons vir die uitslag van die ondersoek.” Hammond voeg by die distrik het aangedui hulle gaan die leerder sielkundig en maatskaplik support.