CHEAN Roux het rede om in rugby se sewende hemel te wees. Die titel van kampioen van die o. 20-Wêreldtoernooi blyk binne bereik van Roux en sy Junior Springbokspan te wees. Die jong Suid-Afrikaanse span pak die kampioen, Frankryk, Maandag in Ro­sario, Argentinië, in die halfeindstryd van dié spogtoernooi. Die Bokkies het Nieu-Seeland se Baby Blacks Woensdag lekker gekarnuffel met duikslae en kragspel op pad na ’n sege van 25-17. Selfs die Bokkies se skrumwerk was uitstekend – ’n aspek van hulle spel wat voor die toernooi onder skerp kritiek deurgeloop het. Die lostrio van Sibusiso Sangweni, Dylan Richards en die kaptein, Phendulani Buthelezi, aan spits, het die Kiwi’s aangevat en die stryd om die los bal oorheers. Ook die slot JJ van der Mescht en die stut Asenathi Ntlabakanye het die Baby Blacks met hulle kragspel laat steier. Die Bokkies het die game so oorheers, hulle het die Baby Blacks sommer van kwalifikasie vir die halfeindronde weerhou. “Nou is ek baie opgewonde,” het Roux gesê. “Dit was ’n uitstekende poging en een om baie trots op te wees. “Die spelers het die game plan baie goed uitgevoer. Ons moet nou net ons voete op die grond hou en ons ingesteldheid regkry vir die halfeindstryd. “Ons het hard gewerk aan ons skrums, lynstane en rolmale en dit is uitstekend uitgevoer,” het Roux gesê. Die voormalige Stormer het ook sy span se verdediging uitgesonder. “Die spelers het karakter gewys en verdien lof.” Oor die halfeindstryd teen Frankryk sê Roux: “Ons het verlede jaar sowel as in 2017 teen Frankryk gespeel en verloor. “In dié stadium is dit egter belangrik om die spelers reg te kry en te verseker dat ons elke rusdag so effektief moontlik gebruik.” Oortredings Roux sal ook sy troepe moet aanspreek oor hulle dissipline. Hulle moes Woensdag 30 minute lank met 14 spelers klaarkom. Die losvoorspelers Dylan Richardson, Sibusiso Sangweni en die losskakel, James Mollentze, het elk ’n geel kaart vir heeltemal afwendbare oortredings gekry. Suid-Afrika is die enigste onoorwonne span ná die groepfase. Een van die grootste verrassings is dat Engeland, laas jaar se naaswenner, nie vir die semi’s gekwalifiseer het nie. Die Engelse, Ierland, Nieu-Seeland en Wallis gaan nou sake uitspook vir die vyfde plek by dié jaar se toernooi. Die bepalings is: Maandag 15:30: Nieu-Seeland t Wallis; Skotland t Italië 18:00: Georgië t Fidji; Argentinië t Australië 20:30: Suid-Afrika t Frankryk; Ierland t Engeland