JEUGDAG is in Oudtshoorn met ’n kerkdiens en sportdag gevier. Oudtshoorn se Christe­like Jeugforum (OCJF) het Sondag die kerkdiens in die Toekomsrus-gemeenskapsaal gehou. ’n Gemeenskapsleier, Mark Jackson, het ook vir Maandag ’n sportdag vir die jeug­ op die Bridgton-sportterrein gereël. In Sondag se kerkdiens het genl.maj. Oswald Reddy, polisiebevelvoerder van die Eden-groep, Colan Sylvester, burgemeester van Oudtshoorn, en adv. Michelle Weyers, streekhofaanklaer, as sprekers opgetree. Daar was teleurstellend min jong mense by die diens. Die boodskap is deur pastor Rhyno Davidson van Uniondale gebring. Reddy het in sy toespraak die OCJF geloof vir die werk wat die organisasie onder die jeug van Oudtshoorn doen. Hy het met verwysing na twee jong mense wat die vorige aand in George vermoor is, gevra: “In watter soort gemeenskap bly ons dat die lewe so goedkoop is?” Volgens Reddy is dit drank en dwelms wat lei tot al die geweld wat aan die orde van die dag is. Hy het vertel hoe alkohol ook vir sy eie pa ’n prioriteit was en hoe hy as kind besef het Satan is in die wynbottel. En só het hy besluit om nooit alkohol te gebruik nie. Reddy se boodskap aan volwassenes was om alkohol verantwoordelik te gebruik. En vir die jeug het hy benadruk dat hulle nie sonder drome moet leef nie. “Jy bepaal self waar jy jou eendag gaan bevind.” Oor werkgeleenthede het hy jong mense gemaan dat niemand ’n misdadiger in hulle diens wil hê nie. Adv. Michelle Weyers se boodskap aan die jeug was dat almal se toekoms in hulle eie hande is en hulle nie omstandighede by die huis moet blameer nie. Tydens die sportdag het kinders aan touchies, sokker, netbal, boeresport en domino’s deelgeneem. Hoewel dit die jeug se dag was, het 12 spanne met grotendeels volwassenes aan die domino-kompetisie deelgeneem. Die dag is moontlik gemaak met die ondersteuning van die Oudtshoorn- munisipaliteit se jeugkantoor, Meals on Wheels, die departement van sport en kultuur, maatskaplike ontwikkeling, Sasko Sam en die Bridgton-rugbyklub.