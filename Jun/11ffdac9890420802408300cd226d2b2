HY IS ’n konstabel in die Suid-Afrikaanse Poli­sie­­diens (SAPD), maar wanneer die 37-jarige Warren Voight nie skollies arresteer nie, skilder hy ’n hond uit ’n bos uit. Voight is in Worcester gebore. Sy ouers, Terence en Jennifer, het hulle laitie se talent al op vyf raakgesien. Hy het toe enige iets geteken – van strokiesprente tot geboue. Syne is ook ’n geval van die appel val nie ver van die boom af nie, want sy pa is ook ’n kunstenaar van formaat. Toe Voight in gr. 5 was, het sy ouers hom ingeskryf vir na-uurse kunsklasse by die Hugo Naudé Kuns­sentrum in Worcester. Dít is toe hy amptelik ontdek het hy’s aangelê vir skilder. Benewens die ekstra kunsklasse was kuns ook een van sy skoolvakke in die Worcester Gimnasium. Voight vertel: “In my skooldae het ek baie kunskompetisies gewen. Ek het ook ontwerpe gedoen vir seremonies, gesellighede en veldtogte. “In my 20’s het ek baie skilderye gedoen van stillewes, landskappe, die see, bekende landmarks en portrette van bekende musikante.” Voight het hom in 2007 by die SAPD aangesluit. Hy is tans gestasio­neer by die polisiestasie van die Kaapstad-treinstasie. Hy skeep sy talent egter nie af nie. Voight vertel: “Mense vra my gereeld, wat inspireer my om te skilder. My antwoord is dan altyd: ‘As iets so pragtig is dat ek net nie kan wegkyk nie, dan móét dit geskilder word.’ “My medium is basies charcoal, potlood, acrylic paint en waterverf. “Ek het in twee jaar sowat 50 kunswerke geskep. “My grootste droom is om eendag voltyds te skilder en om my eie kunsgalery te besit. “Ek wil mense dan leer om meer oplettend te wees vir die prag van God se skepping en dit te waardeer.” Op sy Facebook-blad, “Warren Voight’s Fine Arts”, en Instagram deel hy sy werke met medekunstenaars en die publiek.