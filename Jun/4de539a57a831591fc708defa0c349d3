’N BAAISE cop is Maandag vir beweerde dronkbestuur gearresteer. Boonop was daar glo ’n vermeende gangster saam met hom in sy staatsvoertuig. Son se informant vertel Zane D’lamine is 16:25 in Standfordweg agter ’n garage in Gelvandale in hegtenis geneem. Die cop (35) het ook sy amptelike vuurwapen by hom gehad. Graham Kammies en nog ’n passasier was glo saam met hom in die voertuig. Kammies is welbekend en is glo lid van die Dustlife-bende. Hy is einste Maandag uit die tronk vrygelaat. Ná die arrestasie het ’n sersant die voertuig na die polisiestasie in Gelvandale bestuur. Die sleutels is aan die hoof van die speurders by die Mountweg-polisiestasie oorhandig. Dit is waar D’lamine gestasioneer is. Die kontak sê voorts ’n kolonel van die provinsiale bende-eenheid het na die toneel gekom. Kol. Sibongile Soci, provinsiale polisiewoordvoerder, het die voorval bevestig. “Die SAPD kan bevestig dat ’n 35-jarige sersant van die Mountweg-speurders gearresteer is en (Maandag) op ’n klag van dronkbestuur in die hof verskyn het. “Hy is later vrygelaat op borgtog van R1 000. Die saak is tot 23 Desember uitgestel,” het Soci gesê. Sy het ook gesê ’n interne ondersoek is begin oor die bewerings dat daar nóg insittendes in die voertuig was. “Dit is nie die beleid van die SAPD om die sake tussen werkgewer en werknemer te bespreek nie.” Kammies is Maandag op parool vrygelaat nadat hy skuldig bevind is aan ’n gewapende roof in Kimberley. Hy was ook tot onlangs verhoorafwagtend in ’n moordsaak. Hy het saam met onder andere Wendell Petersen tereggestaan. Petersen is na bewering die leier van Dustlife. Kammies is egter vrygespreek in dié saak. Dit handel oor Theodore “Tupac” Matthews, Rajen Naidoo en Jermaine “Jabilo” Esau se skietdood op 14 September 2015. Sivu­yisiwe Matanga, woordvoerder van korrektiewe dienste in die Oos-Kaap, het bevestig Kammies is op parool vrygelaat. “Hy is in 2015 gevonnis vir roof. Die ander sake waarvoor hy in die hof was, is teruggetrek. Hy is oorweeg en op parool vrygelaat.”