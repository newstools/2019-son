MELKBOSSTRAND se polisiekantoor het sy eerste baby gekry. ’n Ma (29) van twee het Woensdag 23:20 in Melkbosstrand se polisiekantoor die lewe geskenk aan ’n dogtertjie. Sers. Debi Alard, wat gehelp het, is in haar noppies oor sy kon help geskiedenis maak vir haar polisiestasie. Vir Alard was dit ’n groot oomblik wat sy altyd sal onthou. Selfs ná alles wat sy nou al in die polisie gedoen het, sal dít die beste herinnering wees, het sy gesê. “Ons is uitgeroep na ’n informele nedersetting in Melkbosstrand oor ’n vrou wat pyn het. “Ons het die vrou na die polisiekantoor gebring en haar gemonitor.” Alard het suster Christa Kleynhans van die Melkbosstrand-buurtwag laat kom. Terwyl hulle in die slagofferondersteuningskamer gewag het, het suster Kleynhans vir Alard gesê die baba is op pad. Alard het die oomblik as ongelooflik beskryf. Dankbaar Dit is die eerste keer dat sy bystaan met ’n geboorte en dit boonop in ’n polisiekantoor. Sy het vertel sy het geen benul gehad van wat om te doen nie. Kleynhans het haar gelukkig touwys gemaak. Die 29-jarige mammie, Emily Lucas, is dankbaar vir die ondersteuning wat sy gekry het. Lucas is omstreeks 05:00 gister na die Wesfleur-hospitaal in Atlantis vervoer waar hulle steeds gistermiddag was. Volgens Alard was Lucas en die baba by die aankoms van die ambulans reeds gereed om te gaan. In dieselfde asem het sy die mense bedank wat skenkings doen aan die trauma-kamer, want dit het handig te pas gekom vir die mammie en haar pienkvoet. Alard sê sy is net bly alles het goed afgeloop en dat die baba gesond is.