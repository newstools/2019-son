DIE gangsters baklei vir turf terwyl die jeug vir hulle toekoms veg. Dis die hartseer-realiteit van kinders op die Kaapse Vlakte. Sondag het honderde jong mense en hulle ouers strate toe gegaan om te sê genoeg is genoeg. In Manenberg het meer as 200 mense betoog. Volgens inwoners is die daaglikse geweld hel. ’n Inwoner wat anoniem wil bly, sê sy het sowat 10 moorde in net twee maande in hulle gebied gesien. “Hoe kan ’n mens so wil leef?” In Hanover Park het dieselfde toneel afgespeel. Inwoners het hier ook betoog en oor die skietery gekla. “Dis onregverdig teenoor ons kinders. Hulle moet ingehok in hulle huise sit terwyl hulle vry wil wees,” sê ’n ma. Hanif Loonat, ’n gemeenskapsaktivis wat die optog gelei het, sê daar moenie gepoog word om met bendes te onderhandel nie.