DIE besluit om ’n Wêreldbeker-kriekettoernooi (WB) in lande te speel met meer reën as sonskyn, moet nou bevraagteken word. Vier van die wedstryde in die WB in Engeland en Wallis moes tot dusver weens reën afgelas word. Die kragmeting gister tussen Indië en Nieu-Seeland is die jongste een wat weens reën nie ’n uitslag opgelewer het nie. Daar is ook ’n groot kans dat ons geliefde Proteas ’n tweede keer weens eendeweer ’n oorwinning ontsê kan word. Suid-Afrika speel môre in Cardiff teen Afganistan. Dis ’n wedstryd wat hy móét wen om nog ’n statistiese kans te hê om vir die halfeindronde te kwalifiseer. Frustrasie Reën dié een ook dood, speel die Proteas daarna maar net vir trots. Maar behalwe dat die reën spanne se kanse raak, is die eendeweer ook ’n hengse frustrasie vir die ondersteuners. Dit lyk nou asof die Internasionale Krieketraad (IKR) se besluit om die toernooi in Engeland aan te bied, meer op geldmaak gegrond is. Party mense voel dat Bangladesj of selfs Suid-Afrika ’n gunstiger gasheer sou gewees het. Dit gaan egter nog lank wees voordat dié skouspel ooit weer in Afrika aangebied sal word. Dis in 2023 Indië se beurt en die Verenigde Arabiese Emirate is glo die gunsteling vir 2027.