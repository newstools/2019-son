WAG net so ’n bietjie, ek kry gou Oscar Pistorius se groen emmertjie. Peter Marais van die Vryheidsfront Plus (VF+) meen antie Pat het die bruin mense uitverkoop vir ’n pos by die ANC. Hy het selfs ’n press release uitgestuur. #ShotsFired. Dit sal ook nie die laaste verklaring wees wat hy gaan uitreik nie. Hy meen sy het die Good-party se lede verraai deur ’n pos as die nuwe minister van openbare werke en infrastruktuur te aanvaar. Marais, nou die VF+ se lid in die Wes-Kaapse wetgewer, weet van mantel draai na die wind. Die voormalige burgemeester van Kaapstad (net soos Patricia de Lille) was net anderdag nog die spreekbuis vir ’n groepie bruin mense wat ’n politieke party begin het. Toe verlaat hy hulle en join die VF+, want nou kan hy kwansuis op minderhede fokus. Voor sy openbare skuif het hy nog ingebel na my show om ’n bydrae te lewer en op Facebook het hy my versoek om my “platform” te gebruik om aandag te vestig op die groep se cause. En toe word hy – op ’n poster and all – ’n stoere man van die VF+. Dis die einste meneer Marais wat in 2000 deur die DA-leier Tony Leon uitgestoot is oor hy hom as ’n verleentheid vir die party beskou het. As lid van die Nuwe Nasionale Party (NNP) het hy tog later premier van die Wes-Kaap geword. Toe dit nie uitwerk nie – onder meer weens bewerings van seksuele teistering, waarna hy bedank het – toe begin hy sy eie party, die New Labour Party. Die VF+ het nie net die DA se slogan van doerie tyd vir die verkiesing gekaap nie; hy het sommer die charismatiese verstoteling ’n VF-herberg gegee. As die agbare president Cyril Ramaphosa hom sou vra om ’n minister te wees, sou hy vir seker nie twee keer dink nie. Voel ’n bietjie soos die pot calling the kettle black – of bruin in dié geval! Kykie’, die ding staan soe: Antie Pat het nou power. Seriaas mag. Sy hoef haar nie blou te twiet om aandag te trek nie. Ál die regering se eiendom en grond val nou onder haar portefeulje. Ál die vrese en demands van Give Back The Land moet sy nou uitsort. Dinge gaan rof raak, maar Antie Pat bang’ie. Jy moet onthou, sy het haar politieke tande binne die PAC geslyp. Die ministersjoppie is nou die cherry op die koek van haar politieke loopbaan. Sy het destyds baie braaf die wapenskandaal expose. Nou sal sy moet uithaal en wys, want haar opponente wil hê sy moet misluk. Ja, daar is baie van die destydse Onafhanklike Demokrate wat gevoel het sy het hulle as boedel vir die DA oorgegee. Sommige beskuldig haar daarvan dat sy destyds die DA so besig gehou het in die hof dat hulle nie haar strategiese skuiwe kon sien nie. Onthou jy hoe die ANC en die EFF op ’n kol na haar gevry het? Jy like haar dalk nie baie nie, maar jy moet erken daar is min (swart of bruin) vroue tot dusver in Suid-Afrika se geskiedenis wat, ondanks ons verlede, political clout kon opbou. Dinge gaan sommer lekker warm raak daar in die Wes-Kaapse wetgewer. Al die binnegevegte in die ANC, die bruised ego’s van DA members oor poste, die EFF se tjatjaragheid én die lang speeches van agbare lid Marais gaan dalk not so good, not so nice wees nie. Pak dus gerus maar toebroodjies vir die show! LYNETTE FRANCIS, aanbieder van die aktualiteits­program Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die dinge waaroor hulle gesels.