MOTHERWELL se mense is vies oor die Oos-Kaapse departement van gesondheid die ambulanse van hulle gesondheidsorgsentrum na die Dora Nginza-hospitaal in Zwide geskuif het. Die ambulanse vat gevolglik langer om in Motherwell uit te kom. Daar word beweer mense het as gevolg hiervan hulle lewe verloor. Na verneem word is daar ’n tekort aan ambulanse in die area. Gister het die DA se Oos-Kaapse skadu-LUR vir gesondheid, Jane Cowley, en die DA-LP Yusuf Cassim by Dora Nginza ’n picket gelei. Hulle het ook aan die provinsiale departement van gesondheid ’n memorandum oorhandig. Daarin word geëis dat die departement nóg ambulanse moet afstaan aan Motherwell se gesondheidsorgsentrum en dat satelliet-ambulansdienste regoor die Nelson Mandelabaai gevestig word. Die departement is 14 dae gegee om hierop te reageer. Cowley sê nadat die ambulanse geskuif is, het sekere klinieke in Motherwell ’n dag lank gewag dat ambulanse pasiënte kom oplaai wat hospitaalbehandeling benodig. “Ek het ook geskryf aan die nuwe LUR vir gesondheid, Sindiswa Gomba, om vas te stel hoekom dié roekelose besluit geneem is. “Die internasionale norm is 1 ambulans per 10 000 inwoners. Die Oos-Kaap sal dus 650 funksionerende ambulanse benodig. “Nou het die provinsie ongeveer 200 werkende ambulanse – minder as ’n derde van wat benodig word om die gemeenskappe te dien.” Op 31 Mei het Cowley-hulle ’n oorsigbesoek gedoen by Motherwell se gesondheidsorgsentrum. Dít kom nadat hulle gehoor het dokters beweer verskeie pasiënte in die area is die laaste paar weke dood terwyl hulle vir die ambulans gewag het. Cowley-hulle het bevind “babalanse” – ambulanse wat ingerig is om ma’s wat kraam en pasgebore babas te vervoer – word gebruik om baie siek pasiënte te vervoer. Dit verhoog dan die risiko dat aansteeklike siektes aan die weerlose babas oorgedra kan word. Brenhan Metune, distrikshoof van die Baaise nooddienste, sê daar is sowat 1,2 miljoen inwoners in die Metro. Dit be­teken daar moet minstens 120 ambulanse wees. Hulle kom egter met minder klaar. Metune sê hulle kry 9 000 oproepe per maand, maar hulle doen hulle bes met die min hulpbronne. Sizwe Kupelo, woordvoerder van die provinsiale gesondheidsdepartement, sê: “Die distriksbestuurder en uitvoerende hoof van Dora Nginza is aangesê om die memorandum te ontvang, maar die DA was nie op die afgespreekte tyd daar nie. Standaarde “Die beamptes het ’n uur gewag, maar moes toe hulle ander bestuursake hanteer.” Volgens Kupelo is die ambulanse “ten volle ingerig en die beamptes kom die norme en standaarde na”. Die verandering is ter wille van bestuursdoeleindes.