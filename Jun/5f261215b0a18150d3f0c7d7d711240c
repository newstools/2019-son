BENDEKOEËLS het twee kinders die naweek getref. Dit het gevolg ’n dag nadat inwoners van Booysenpark juis betoog het oor geweld in die Baaise noordelike gebiede. Vrydag het die inwoners bymekaargekom om tyres te brand. “Wat ons, as die inwoners, sê, is genoeg is genoeg. Van nou af gaan ons die reg in ons eie hande neem. Ons is siek en sat van die gangsters – hulle maak ons eie mense dood,” het ’n vrou Vrydag aan Son gesê. Inwoners is veral omgekrap omdat hulle pastoor onlangs doodgeskiet is. Kol. Priscilla Naidu, ’n polisiewoordvoerder, het gesê Saterdag het ’n stray bullet ’n 10-jarige seun in Gelvandale getref. “Volgens die polisie se inligting het drie mans van 23 en 24 jaar Saterdag om en by 19:00 op die hoek van Springbok- en Tobiasstraat geloop toe drie mans in hulle rigting geloop het. “Twee mans het vuurwapens uitgeruk en op die groep geskiet. Hulle het onbeseer weggekom. “ ’n Dwaalkoeël het ’n 10-jarige seun wat op die plaveisel gesit het, in die boarm getref. “Die verdagtes het weggehardloop. “Hy (die seun) is hospitaal toe geneem.” Die provinsiale bende-eenheid ondersoek vier sake van poging tot moord. Saterdag om en by 18:45 het ’n 15-jarige seun op die hoek van Khawulezastraat in KwaNoxolo gestaan toe skote op hom afgevuur is. Hy het na ’n nabye huis gehardloop en daar ineengestort. Die tienerseun het twee koeëlwonde in sy bolyf opgedoen. Die motief moet nog vasgestel word. ’n Man (23) van Arcadia is gearresteer kort nadat die polisie gereageer het op ’n skietvoorval in die gebied. “Daar word beweer dat lede van die sigbare bende-ingrypingspan Vrydag om 23:45 ’n sports bar in Bakkiesblomstraat deursoek het toe hulle gesien het hoe die verdagte na die agterkant van die bar toe hardloop,” sê Naidu. Die lede het agter hom aangehardloop en gesien hy gooi iets deur ’n sekuriteitshek. Sersant Die lede het in die jaart afgekom op ’n Z88-pistool en ’n .28-rewolwer en die verdagte is gearresteer. Ondersoeke het aan die lig gebring die pistool behoort aan ’n sersant wat vroeër dié maand in KwaNobuhle beroof is. Die rewolwer behoort aan East Cape Gun Traders in Walmer. Die verdagte verskyn vandag in die Baaise landdroshof op klagte van die onwettige besit van vuurwapens.