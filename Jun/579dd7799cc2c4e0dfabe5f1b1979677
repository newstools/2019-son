HY IS ’n double agent, volgens Marlon Daniels van die Patriotic Alliance (PA). Die DA het in die tussenverkiesing in die Nelson Mandelabaai-munisipaliteit in Mei twee wyke behou wat die PA met ’n seer hart wou hê. Daarna het die PA blykbaar ’n vergadering belê vir ’n “post mortem”. Dis toé dat Daniels glo vir David Petersen, wat die PA-wykskandidaat was vir wyk 35, voor almal beskuldig het dat hy ’n “dubbelagent” is. Video Petersen sê dis oor die PA nie die wyk gewen het nie. Boonop het Daniels ’n video van Petersen waar hy met sy kleinkind praat terwyl hy ’n DA-T-shirt dra. Maar Petersen sê dié video is meer as drie maande terug geneem, lank voordat die PA hom genader het om as wykskandidaat vir wyk 35 te staan. Hy het net wakker geword en sommer ’n DA-hemp aangetrek omdat dit gemaklik is, sê Petersen. Daniels sê egter dié video is geneem ’n dag nadat hy gestaan het as PA-kandidaat. “Twee weke voor die tyd het die PA my genader om as kandidaat te staan. Ek het ingestem, aangesien ek in die area grootgeword het.” Dinge het egter na die tussenverkiesing versuur. “In die post mortem het Marlon my voor almal beskuldig dat ek daar geplaas is as ’n double agent. Hy het my ook twee keer op ons Whats­App-groep attack. “Toe ek antwoord, is ek verwyder van die groep af. “Ek is spyt ek het ingestaan. Ek wil my nooit weer met hulle assosieer nie en wil hom nie voor my oë sien nie. “My karakter is geskend. “Daar is ook baie beloftes nie nagekom nie.” Hy vertel hoe hy glo minstens R1 000 uit sy eie sak moes vat om die aktiviste en volunteers te betaal vir hulle werk en vir etes. Minstens vyf aktiviste en volunteers het aan Son bevestig dat daar nog geld aan hulle verskuldig is. Hulle was verantwoordelik vir die uitreike en veldtogte. Van hulle het ook op stemdag by die stemlokale gewerk. Oor al die bewerings sê Daniels hy is nie bereid om kommentaar te lewer “op daardie stuk k*k nie”. “Hy moet in sy ma se m**r gaan kruip.” Oor die aktiviste se betaling sê hy as Son nie beter k*k het om oor te skryf nie, moet hy nie gebel word nie.