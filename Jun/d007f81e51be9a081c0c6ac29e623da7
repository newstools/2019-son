SATERDAG se derby tussen die Bulls en die Lions op Loftus Versfeld gaan deurspek wees met emosie en drama. In Pretoria word gehoop Bull-ondersteuners sal by duisende opdaag om finaal op Loftus afskeid te neem van Handré Pollard, RG Snyman, Jason Jenkins, Duane Vermeulen, Hanro Liebenberg, Lood de Jager en Jesse Kriel. De Jager en Kriel sal egter weens beserings nie speel nie. Die moontlikheid is ook sterk dat Schalk Brits en Marco van Staden weens harsingskudding in die pawiljoen sal sit. Die uittog na die buiteland gaan ’n massiewe leemte laat. Desperaat ’n Oorwinning oor die Leeus kan die Bulls onder die top-ag laat eindig en sodoende ’n plek in die uitspeelrondes ver­seker. As die Bulls vir die uitspeelrondes kwalifiseer, sal al hulle wedstryde weg van die huis wees. Die Lions sal ook desperaat wees vir ’n sege ná die afgelope Saterdag se loesing van 17-37 teen die Hurricanes. Die dyspierbesering wat Kwagga Smith opgedoen het, is ’n yslike terugslag vir die span. Die kookwater-flank het juis ná ’n skitterende breekslag en lopie seergekry.