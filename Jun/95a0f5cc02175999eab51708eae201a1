PROGRESS is bobaas in die eerste ronde van die Suidwestelike Distrikte se Premierliga. Die blou masjien van Rosemoor in George het Saterdag op sy tuisveld Crusaders in ’n uithaler-vertoning met 29-22 geklop. Die span se afrigter, Vincent Moos, het die grondslag vir die sege met sy taktiese idees en skuiwe gelê. Sy span was vroeg reeds met 0-10 agter. En toe sy ervare losskakel, Eric Zana, die veld ná ag minute weens ’n kniebesering moes verlaat, was Moos éérs onder druk om drastiese skuiwe te maak. Hy het die skrumskakel, Aden Josephs, losskakel toe geskuif en dat die voormalige SWD-Arende-speler Mzo Dyanti in sy posisie gespeel. Dyanti se ervaring was dadelik opvallend, veral sy blitsige aangeë en taktiese skoppe om die skrums. Moosa sê: “Dit was ’n skuif wat ek vir die tweede helfte beplan het. “Dit was deurslaggewend, en ons kon tóé reeds ons planne vir die tweede helfte in werking stel.” Die tuisspan het vyf drieë gedruk. Sy kaptein, Brianton Booysen, het ingechip met twee. Moos sê sy plan om die Crusaders se agterspelers te oorlaai met werk deur druk op hulle te plaas, het soos ’n bom gewerk. Die besoekers het die tuisspan van die afskop onder druk geplaas en is beloon met ’n vroeë drie deur Lyle Delo. Crusaders was net voor die rustyd in die sop toe Arden Wesso ’n geelkaart gewys is. Dis omdat Wesso die skeidsregter, Jason Japhta, skerp gekritiseer het vir een van sy beslissings. Progress het die geleentheid om teen 14 manne te speel behoorlik benut deur twee drieë te druk. Die twee spanne pak mekaar weer oor twee weke, dié keer op Crusaders se tuisveld. Ander uitslag: Evergreens 104, Silver Stars 5.