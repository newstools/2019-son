DIE Barbarians se tweederonde-veldtog het ’n aansienlike hupstoot gekry met die terugkeer van twee ster-agterspelers. Shario Rosenkrantz en Curshwon Mono is terug van SuperSport Rugby Challenge-diens by die SWD-Arende. Die Baabaas kom môre in ’n belangrike Premierliga-wedstryd teen Blanco te staan. Die manne van Mosselbaai sukkel om aan die gang te kom en word gekniehalter deur talle beserings. Rosenkrantz en Mono is albei great vleuels wat hulle stempel by die Arende afgedruk het. Eddie Myners, afrigter van die Arende, het reeds aangedui dat albei spelers deel van sy Curriebeker-veldtog gaan uitmaak. Die Barbarians, wat verlede jaar in die eindstryd teen Progress vasgeval het, bevind hulle met 32 punte in die sewende plek op die punteleer. Blanco beklee die negende plek met 24 punte. Maar dit kan vir bitter min tel wanneer die tweede ronde die koring van die kaf skei. Die kampioen, Progress, het ná sy stadige begin gewys dis glad nie belangrik hoe jy begin nie, maar wel hoe jy eindig. Progress kom tuis op Rosemoor teen Bridgton te staan. Die afrigter Vincent Moos se beklemtoning van diepte aan talent begin al hoe duideliker te word. Moos het ’n rits ervare spelers tot sy beskikking. George, wat die vyfde plek op die punteleer beklee, lyk al hoe meer na die span wat harte in die tweede ronde gaan breek. Dié span is propvol talent en ervaring.