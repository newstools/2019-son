DIE twee voorste punte­makers in die SuperSport Challenge, Abner van Reenen en George Whitehead, kan in Sondag se halfeindstryd vir ekstra drama sorg. Die Westelike Provinsie (WP) kom teen die Griekwas te staan, terwyl die Pumas die Boland-Kavaliers sal probeer stuit. Albei semi’s word Sondag in Nelspruit beslis. Met 82 is Van Reenen, WP-losskakel, die voorste puntemaker. Ná die uitspeelronde is Whitehead van die Kavaliers op 67. Onder die drieëvrate is dit net die Boland se Valentino Wellman wat by die semi’s betrokke sal wees. Met sewe drieë is Wellman in die derde plek. Jamba Ulengo (10) van die Vrystaat XV en Eugene Hare (8) van die Luiperds beklee onderskeidelik die eerste en tweede plek. Skietgoed Intussen glo Chumani Booi, hoofafrigter van die OP Olifante, die Boland kan teen die Pumas ’n opdraande stryd verwag. “Boland het baie goed gedoen, veral met sy fisieke spel,” het Booi gesê. “Hulle het wel ’n groep goeie voorspelers, maar ek dink net nie hulle het genoeg skietgoed vir die Pumas nie.” Tiger Mangweni, breier van die Grens-Bulldogs, is van mening die Griekwas kan die WP kelder. Mangweni meen: “Sodra jy die jong WP-voorspelers onder druk plaas, crack hulle­. So, as jy hulle fisieke spel kan ewenaar, kan jy hulle striem. “Hulle skep die platform vir hulle gevaarlike agterspelers om te strike.”