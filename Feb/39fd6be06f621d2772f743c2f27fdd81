DIE knellende droogte in die Calitzdorp-distrik het opkomende kleinboere in ’n wurggreep. Jakob Karelse, woordvoerder van die plaaslike boere, is teen die planke. “Dis die ergste droogte nóg in my 18 jaar in die boerdery,” sug hy. “Ons is al op die punt om diere te begin uitslag, want daar is nie kos nie. Voer “Van die groter diere vreet te veel en ons weet nie waar ons volgende week vir die kleintjies gaan kos kry nie. Ons soek droogtehulp, want alle hulp gaan by ons verby.” Hekkie Anta, wat met ’n sak voer op sy skouers staan, sug: “Watter diere gaan vanaand van dié sakkie voer kry en watter nie? Mense, julle moet help.” Karelse voeg by: “Ek het ’n klein winkeltjie op die plaas gehad, maar ek moes dit ook toemaak, want die mense het nie werk en geld nie. Ons het ook gesinne om te onderhou.” Volgens Frank Radloff, ook ’n opkomende boer, sal voer, water en watertenke baie help om hul nagmerrie die hoof te bied. Die boere soek desperaat water en hulp om hulle van algehele ondergang te red. “As ons nou ondergaan, sal ons nooit weer opkom nie. Dan is ons ver­lore,” het Karelse bygevoeg. Gizelle van Wyk van die departement van landbou op Elsenburg het per e-pos laat weet die boere se pleidooi sal aandag van die departement kry. Van Wyk sê die boere moet ook skakel met hul naaste droogtehulpkantoor.