’N JOLMEID, arrogansie en ontrouheid in ’n 20 jaar lange huwelik is die wenresep as jy 20 jaar wil mang. Dís presies wat Jason Rohde gister in die Kaapse hooggeregshof gekry het. Regter Gayaat Salie-Hlophe het nie haar woorde gemince toe sy hom gister tronk toe stuur nie. Rohde is in November verlede jaar skuldig bevind aan die moord op sy vrou, Susan. Sy is op 24 Julie 2016 kaal in die badkamer van hul hotelkamer aangetref. Rohde het gesê dit was selfmoord. Die egpaar was by die jaarlikse konferensie van Sotheby’s, waarvan Rohde die uitvoerende hoof was. Sy skelmpie, Jolene Alterskye, was ook daar. Sy vrou het geweet van hulle affair. Alterskye was afwesig in die hof toe haar eks hoor hy gaan lank ’n oranje overall dra. Salie-Hlophe het gesê Rohde het sy skills as eiendomsverkoper gebruik om die selfmoord te stage. “Staging is die belangrikste deel van die verkoop van ’n eiendom. Jy het jou vrou se liggaam soos ’n skouhuis gebruik om die konsep te verkoop dat sy haar eie lewe geneem het.” Sy het gesê in die foto’s van die misdaadtoneel het sy na iets gesoek wat daarop sou dui dat hy Susan as sy vrou of die ma van sy kinders beskou het. “Daar was niks. Daar was nie eens ’n teken dat jy haar as ’n vrou of net ’n mens geag het nie ... Sy was net ’n voorwerp in jou konsep om mense te laat glo sy het dit self gedoen.” Verswaar Die regter het gesê wat haar bygebly het, is Rohde se antwoord toe sy hom gevra het wat Susan se afwesigheid vir hom beteken het. “Sy antwoord was dat hy nog nie tyd gehad het om oor haar dood te kom nie omdat hy nog vir sy eie lewe fight. Om só aan jou vrou se dood te dink, is vir my selfsugtig en baatsugtig.” Salie-Hlophe het gesê die aard van die moord was wreed en dit was beplan. Dít het Rohde se saak verder verswaar. “Haar beserings was herhalend en so erg dat dit dodelik was. “Die merke aan haar nek wys duidelik dat daar baie geweld was. Haar ribbekas het verskeie krake gehad. Die druk wat op haar bors was, was só erg dat sy interne bloeding gehad het en dat sy bloed gehoes het. “Jy het ook meer as een keer die kussing op haar gesig gedruk om haar só te versmoor.” Die regter het bygevoeg Susan het ’n pynlike dood gesterf en het tot op haar einde gesuffer. Sy het gesê Rohde se doen en late laat sy kinders suffer. “Jou kinders leef in vrees vir hul toekoms. “Daarmee saam moet hulle deal met die verlies van hul ma – en hulle ondersteun jou as hulle pa wat hulle deurmekaar laat.” Volgens Salie-Hlophe word nagenoeg 60% van Suid-Afrikaanse vroue deur hul man vermoor. “Die gemeenskap kyk na die howe vir hulp. Jy moes jou vrou beskerm het, tog is sy aan jou hand dood.” Rohde is 18 jaar opgelê vir moord en 5 vir regsverydeling. Drie van die 5 word saam met die 18 uitgedien. Hy sal effektief 20 jaar sit. Geloof Eric Ntabazalila, woordvoerder van die Nasionale Vervolgingsgesag, het gesê hulle verwelkom die vonnis. “Hopelik stuur dit ’n sterk boodskap uit na mense daarbuite om hulle nie aan dié tipe misdade skuldig te maak nie.” Die Wes-Kaapse polisiebaas, lt.genl. Khombinkosi Jula, het die Stellenbosse speurtak geloof noudat Rohde suksesvol vervolg en gevonnis is.