AL HET hulle Vrydagaand teen die Warriors verloor, is dit duidelik die Cape Cobras se fokus is daarop gerig om hul diepte aan talent aan te vul. Die Kapenaars het dié Momentum-eendagwedstryd op dramatiese wyse met drie paaltjies op Bolandpark in die Paarl verloor. Krieket Suid-Afrika sal sekere van die ervare nasionale spelers se kontrakte na verwagting nie ná vanjaar se Wêreldbekertoernooi hernu nie. Invloed Dit kan meebring dat van die ervare spelers moontlik hul heil veral in die wêreld se T20-reekse sal gaan soek. Dit kan ’n groot invloed hê op die Wes-Kaapse franchise, wat tot dusver in die seisoen reeds met ses spelers sit wat die Proteas verteenwoordig het. Ashwell Prince, breier van die Wes-Kaapse streekspan, is beslis ’n man met ’n visie. Die 23-jarige kolwer Isaac Dikgale het Vrydag sy debuut vir die Cobras teen die War­riors gemaak. Dikgale is inderhaas na die Moederstad ontbied nadat Simon Khomari nie ’n fiksheidstoets geslaag het nie. Dikgale was lid van Paul Adams (afrigter) se Westelike Provinsie-span wat in meerdaagse wedstryde in Johannesburg teen die Gautengse provinsiale span gespeel het. Die ander spelers wat ook hul eerste wedstryde vir die Cobras in die 50-boulbeurt-formaat gespeel het, is Tladi Bokako, Janneman Malan en Akhona Mnyaka. Dikgale het goed gekolf aan sy 22 lopies in sy eerste vertoning vir die franchise. Dikgale het ingekom toe die Cobras op 149/4 staan. Hy en Kyle Verreynne het ’n vennootskap van 79 lopies van 89 balle om die vyfde paaltjie gesluit. Die kaptein van die Cobras, Dane Piedt, meen daar is areas waarin die span kan verbeter: “Ons is ’n jong span en daar is geen fout met die veggees van die spelers nie. Ons het egter nie die drukkoker-oomblikke in die wedstryd goed hanteer nie. “Dit is baie teleurstellend, maar ons leer lesse daaruit.”