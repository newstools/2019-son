DIE moordsaak van ’n vermeende Mongrel wat 6 jaar gelede 245 keer gesteek en ’n skoot deur die been geskiet is, het gister met ’n bang begin. Vier vermeende main pikkewyne­ in die G-Unit-bende – Gerrit Franse, Michael Adams, Aldrick Adams en Chestwell Essop – het gister in die Kaapse hooggeregshof vir die moord verskyn. Die hofverrigtinge is vinnig kortgeknip toe Aldrick sy hand opgesteek en by regter Robert Henney gekla het. “My lawyer het nog nooit met my gekonsulteer nie en ek verneem dat ’n nuwe klag by die klagstaat gevoeg gaan word,” het Aldrick afgesak. Henney het die hofsaak verdaag sodat Aldrick en sy lawyer kon konsulteer. Maar toe die verhoor hervat, moes die hof hoor Aldrick soek nou ’n ander lawyer. Mors Henney was glad nie impressed nie. “Meneer, jy gaan nie die hof se tyd mors nie. Die saak kom nou al baie lank aan vir jou om nou te besluit jy soek ’n ander lawyer. “As jou lawyer nie môre (vandag) hier is om met die saak aan te gaan nie, sal ek ’n ondersoek gelas en jou borgtog terugtrek,” het Henney gedreig. Aldrick het die hof toe meegedeel sy familie het ’n ander lawyer gekry. “Jou familie is nie in die saak nie, jý is. Die saak gaan nie uitgestel word nie. Ek ken ál julle tricks.” Die staat voer aan die viertal het Clint Smith uitgehaal. Bloedbevlekte Smith was glo ’n leier van die Mongrels, wat met die 26’s-bende verbind word. Sy halfkaal lyk is op 22 Maart 2013 vol steekwonde in Saxonwold langs die Ou Mamre-Darlingpad gekry. Sy bloedbevlekte kar is 15 km verder opgespoor. Die staat voer aan Franse, ’n vermeende bendebaas van die G-Units, het Smith gebel en na sy huis in Atlantis genooi. Smith en ’n vroue-passasier was glo nog uit Malmesbury op pad na Franse se huis toe hy gestop en aangeval is. Die vrou is glo ongedeerd by haar huis afgelaai. Die saak duur vandag voort.