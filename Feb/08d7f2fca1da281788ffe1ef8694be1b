DIE Oostelike Provinsie-Rugbyunie (OPRU) sal gou moet speel met die aanstel van afrigters. Dis omdat spelers blykbaar nou moeg gewag is. Die spelers het besluit hulle gaan nie eens meer worry om vir oefeninge op te daag nie. Dít het Son betroubaar verneem by ’n speler wat anoniem wil bly. Hy vertel: “Ons was nie altyd baie nie – so 15 – maar die spelers het besluit om nie meer op te daag vir oefeninge nie, want daar is onsekerheid oor die af­rigters.” Aanbly Die OPRU het verlede maand begin soek na nuwe breiers vir die SuperSport Challenge-span. Die unie moet nou vinnig iemand uitkrap om die voormalige OP-breier Ryan Felix se pos te vul. Felix het met die spelers gewerk selfs nadat sy kontrak in Oktober verstryk het. Die Challenge begin in April. Die nuwe breiers sal ook aanbly vir die Currie­beker-kompetisie. Son het betroubaar verneem Felix het ook weer aansoek gedoen om die pos. Verskeie klubrugby-afrigters in die Oos-Kaap het glo ook aansoek gedoen – dít ten spyte daarvan dat ervaring op provinsiale vlak ’n vereiste is. Die president van die OPRU­, André Rademan, het aan Son gesê hy weet niks daarvan nie. Rademan sê: “Ek het die aansoeke nog nie bekyk nie, juis omdat die uitnodiging eers onlangs gesluit het. “Die uitvoerende komitee gaan wel binnekort vergader en deur die aansoeke werk. “Eers dan sal ons meer inligting hê oor die proses.” Die komitee sal glo Vrydag vergader om die aan­soeke te bekyk. Die OP het reeds een van sy talentvolle jong spelers verloor nog voordat die seisoen afgeskop het. Die Griekwas het bekend gemaak dat hulle die veel­sydige agterspeler Keanu Vers gewerf het. Vers was verlede jaar een van die OP-Olifante se staatmakers. Met dié nuus lyk dit asof die OP se seisoen maar weer vroeg-vroeg op ’n katastrofe afstuur.