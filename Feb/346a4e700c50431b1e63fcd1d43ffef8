’N WERKER van die Stad Kaapstad het Woensdagmiddag in die Swartrivier verdrink. Die munisipale werker (20), van Eerste­rivier, en ’n kollega (31) van Bokmakierie in Athlone was besig om die rivier skoon te maak en die riete te sny. Die voorval het by die Berkley Road-afrit langs die M5-snelweg plaasgevind. Die klein blou bootjie waarin die twee werkers was, het omgeslaan en hulle het in die water beland. Verdwyn Die werker van Bokmakierie is uit die rivier gered en met ’n ambulans hospitaal toe geneem. Die ander werker, tot dusver net bekend as Conray (20), het onder die water verdwyn en verdrink. Polisieduikers moes ingeroep word om na Conray se lyk te soek. Hulle het Conray se lyk ’n paar uur later uit die rivier uitgehaal. Die Stad Kaapstad se burgemeesters­komiteelid vir landelike beplanning en omgewingsake het bevestig hulle is besig met ’n voorlopige ondersoek om vas te stel wat presies gebeur het.