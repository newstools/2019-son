HAAI, Sonlanders! Die joernalis Danica Daniels vertel aan Sandy haar suster is op dieselfde manier as Meghan, sy eksmeisie, vermoor. Sandy is nie seker hulle kan die killer vastrek nie, maar Danica is oortuig die Crazy Ass pub waar albei meisies voor hulle dood was, is die antwoord op ál hulle vrae. Sy stel voor dat hulle die pub besoek. Maar gaan Sandy sy kant bring? Geniet nou hoofstuk 6 van Wraak se Kind, ELDRIDGE JASON se jongste skryfstuk. LANK nadat Danica weg is, sit Sandy nog in sy sitkamer en staar na die venster. Daar is soveel dinge wat deur sy mind gaan. Hy verstaan waarvandaan Danica kom, maar is dit die moeite werd om hul eie lewe in gevaar te stel? Die man het immers gesê hy is nog lank nie klaar met Sandy nie. Wat as Danica iets oorkom? Hy kan nie met haar bloed aan sy hande deur die lewe gaan nie. Die Crazy Ass pub ... hy was al ’n paar keer daar. ’n Skurwe, skurwe plek, maar met ’n lekker vibe. Daar gaan alles wat mal is aan. ’n Konkoksie van lonely, geskeide anties, jong meisies wat op soek is na sugar daddies en ouens wat weet ’n paar biere maak sommige girls se panty-rekke pap. Hy sug. Hy dink nou sleg van daardie plek, maar daar was ’n tyd toe hy daar geboer het. ’n Man is mos ook maar net ’n man en wie kan dan nou vir Liz aldag in haar spore stuit? Danica het ’n punt beet, hoewel hy dit nie hardop teenoor haar wou erken nie. Daar is nie iets soos toeval nie. Twee meisies wat uitgegaan het om hulle biscuit te skud by die Crazy Ass en dan op soortgelyke wyse vermoor word? Wie weet, as hy minder van ’n papbroek is, sal hy antwoorde kry. Hy het aan Danica gesê hy gaan eers daaroor dink en sal dan sy antwoord WhatsApp. Sy het ’n business card uitgehaal, op sy tafel neergesit en deur se kant toe geloop. Daar het sy omgedraai en gesê: “Ons almal deserve antwoorde in die lewe, Sandy. “Ek hoop jy stem in om saam met my na daai pub te gaan, maar wees verseker – met of sonder jou sal ek daarheen gaan.” Sandy vlieg op en begin heen en weer in sy sitkamer loop. Hy wip van die skrik toe sy selfoon lui. Hy stap haastig soontoe en sien dit is weer ’n “Unknown Number”. “Sy’s hot, nè?” sê die stem en lag. “Het jy daai lekker paar boobs en stewige paar holle aan haar gesien? “Sy lyk definitief way beter as wat haar suster gelyk het.” “Jy is ’n siek etter,” sê Sandy in ’n skril stemtoon. “Jislaik, jou mind is anderkant vuil.” Die man lag. “O, so jy is nou holier than thou?” vra hy sarkasties. “Oh my word, coming from a man who used to be the jintoe of the century. Al wat vrou is mos kooi toe gesleep. Met of sonder ’n condom. “En as ’n vrou jou gebel en gesê het sy is met die lyf, het jy gesê sy moet die kind afmaak of jy skop dit af. Onthou jy, pastoor Sandy?” Sandy lek oor sy droë lippe. “Hoe ... hoe weet jy hierdie dinge?” vra hy dan in ’n skor stem. Die man lag. “Dis vir my om te weet, en vir jou om uit te vind. “Almal dink jy is hierdie voorbeeldige ou, maar niemand weet hoeveel girls se lewe jy opgef*k het nie.” “Daai was lank gelede,” sê Sandy desperaat. “Ek was jonk, foolish, gedink ek is God’s gift to women. “Ek is lankal nie meer daardie mens nie,” verduidelik hy. “Ek het gechange. ’n Mens is mos nooit te sleg om goed te raak nie.” “Gaan vertel daai vir die hoenders,” sê die man kil. “En moenie dink ek weet nie wat jy en Baywatch Danica beplan nie. “Maar ek het nuus vir julle: Julle maak julle laat.” Sandy sak op die rusbank neer. Hy voel hoe die trane sy ooglede kielie. “Ek is moeg,” sê hy in ’n dooierige stemtoon. “Ek is moeg vir jou speletjie. Hoekom los jy nie onskuldige mense uit en kom straight vir my nie? “Of is jy nie mans genoeg nie?” “O, maar ek kom vir jou,” sê die stem vrolik. “Wanneer jy op jou knieë is en soebat vir die doodskoot, sál ek daar wees. “Maar tot dan gaan ek vir jou stukkie vir stukkie afbreek. “Jy gaan boet vir ál die k*k wat jy al ooit in jou lewe aangevang het. “Baie het hul lewe verloor oor jou dinge. Ek is die skaduwee wat jou tot in jou graf gaan volg.” En toe lui die man af. Sandy smyt sy selfoon eenkant en sit met sy kop in sy hande. Dan sit hy skielik orent. Die woorde wat die man gesê het. “Baie mense het hul lewe verloor oor jou dinge.” Daai is die key, dink hy skielik opgewonde. Daai is die key. Hy vlieg op, gryp sy selfoon van die vloer af en bel met bewende hande Danica se nommer. Hy stap geïrriteerd op en af toe haar selfoon na sy sin te lank lui. Ná wat soos ’n ewigheid voel, beantwoord sy die oproep. “Ons moet mekaar sien,” sê hy kortaf. “Ek het min of meer ’n idee oor waar ons moet begin soek.” “So, jy is in?” vra Danica. “Ek is,” antwoord hy. “Mag ek vra wat jou van plan laat verander het?” vra Danica. “Toe ek daar by jou weg is, was ek daarvan oortuig dat ek nie weer van jou gaan hoor nie. So, wat het verander?” “Alles,” antwoord Sandy. “Alles. Ek dink daardie killer het ’n groot fout begaan. “Hy het sy mond verbygepraat en besef dit nie eens nie. “Maar ons moet versigtig wees, want hy weet van jou en dat jy hier by my was. “En hy het basies erken hy het jou suster vermoor.” Aan die ander kant van die lyn trek Danica haar asem skerp in. “Regtig? Hoe weet jy dit?” “Hy het dit nie in soveel woorde gesê nie, maar hy het daarop gesinspeel dat dit jy moes gewees het en nie jou suster nie,” verduidelik Sandy. “Dan moet ons daai etter vastrek,” sê Danica. “Hy moet boet vir wat hy aan my sussie gedoen het.” “En hy sal,” antwoord Sandy vasberade. “Hy sál.” Ná die oproep besluit Sandy om te gaan shower. Day Zero is nie meer ’n pyn in die dinges nie. Dis nou load shedding se beurt. Hy gaan ná sy shower stil sit, sy mind laat gaan en ’n plan van aksie uitwerk. Daai killer-vark het ’n fout gemaak. Hy wat Sandy is, was wel in die verlede ’n jintoe, maar hy weet net van twee ekse wat al dood is ...