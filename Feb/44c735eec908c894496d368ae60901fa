NEIL Hans (46) sê hy is sy job as opsigter van die Primêre Skool Saron kwyt oor hy nie meer die skoolhoof se vuilwerk wil doen nie. Maar die skoolhoof, Hubert Lesch, sê Hans (46), vertel leuens. Hans sê twee opsigtersposte is in Desember geadverteer en twee kollegas het ook aansoek gedoen. Hy sê: “In Januarie moes ek hoor die twee is aangestel en toe sit ek, wat vyf jaar in my pos was, sonder werk.” Hans het ’n klag daaroor by die Wes-Kaapse onderwysdepartement (WKOD) ingedien. In ’n vergadering met ’n beampte van die WKOD wou Hans weet hoekom Lesch hom nie gekontak het vir ’n onderhoud nie. Hans sê: “Die hoof sê toe as iemand nie kwalifiseer vir ’n pos nie, hoef die skool nie daai persoon te kontak nie. “Hy het kwaad geraak oor ek nie meer sy rywerk vir die skool na ander dorpe wou doen nie. “Ek wou nie, want ek was bekommerd oor wat van my vrou en kinders gaan word as ek in ’n ongeluk is. Baas “Die department het hom elke maand vergoed vir die gebruik van sy ryding, maar hy het nie eens vir my ’n pie of ’n koeldrank gekoop nie. “As ek besig was met ’n belangrike taak en nie dadelik sy kar kon was nie, het hy my gou vertel wie die baas is en my gedreig om ’n warn­ing te sign.” Hans se vrou, Charlene (43), sê: “Lesch het my man verneder en geskel dat mense hom in die pad kon hoor. “Hy vat die brood van ons tafel. Ek en my man was byna uitmekaar oor hy so baie by die skool was. “Ek het later uitgevind hy doen dit om permanent aangestel te word.” Lesch sê: “Hy was vir ’n geslote tydperk aangestel. Die beheerliggaam het besluit om die poste te adverteer. “Hy wou nie my raad volg nie en het verkeerde keuses gemaak. “Daar is mense wat saam met hom werk om my uit my pos te kry. Ek het persoonlik niks teen hom nie.”