OM GEMAKLIKER te slaap oor sy toekoms in die Premiersokkerliga (PSL), móét Chippa United môre op Goble­ Park met Free State Stars afreken. Chippa se breier, Clinton Larsen, sê egter dit gaan weer moeilik wees om ’n oor­winning te behaal, veral in Bethlehem. Larsen sê: “Stars is ook in ’n moeilike posisie, en nes met Maritzburg United, word ook van hulle verwag om ons te klop. “Om wegwedstryde te wen is nie altyd so ’n maklike taak nie.” Chippa is egter onoor­wonne in die drie wedstryde onder Larsen se afrigterskap. Doeleverskil Hoe langer hy dié peil handhaaf, hoe beter is sy kanse om relegasie te oorleef. Dié spanne het 16 punte elk, maar Chippa is net bo Stars op die PSL-puntelys danksy ’n gunstiger doele­verskil. Larsen sê die span is in ’n gunstige posisie om sy bes te lewer, aangesien geen speler­ beseer, geskors of op ’n geel kaart is nie. Hy sê: “Natuurlik gaan ons probeer wen. Dít is die vernaamste doelwit en ons beste kans om te oorleef. “In dié stadium is punte – of ons nou wen of gelykop speel – uiters noodsaaklik.” Die kragmeting begin 18:00, maar dit word ongelukkig nie regstreeks op TV uitgesaai nie.