DIE ma van ’n vermiste agjarige meisie van Klawer sê sy glo haar kind is gevat deur iemand wat bekend is aan haar. Dit is nou langer as ’n week dat Jeneva Diergal missing is. Haar mammie, Gertruida, sê sy kan nie slaap of eet nie van worry oor waar haar kind is. Jeneva is gedeeltelik verlam en verstandelik gestrem. Sy is voor haar verdwyning nog in Klawer opgemerk, berig News24. “Ek het ’n teken nodig; net ’n aanduiding van waar sy is. Daai is ál. Ek is baie bekommerd oor my kleine kind,” het Gertruida, ’n ma van vier, gesê. Die ma vertel aan News24 die laaste keer dat sy Jeneva gesien het, was verlede Vrydag toe sy dorp toe is en haar kind in die sorg van haar antie gelos het. “My suster het my toe gebel en gesê ek moet huis toe kom, want sy kry Jeneva nêrens nie. “Ek weet mense sê dat my kind agter my aangeloop het, maar dit is nie waar nie. “Dit kan nie wees nie. Sy sal dit nooit doen nie en was nog nooit vantevore vermis nie.” Velde Gertruida en ’n groep vrywil­ligers fynkam die hele dorp al vir meer as agt dae, berig News24. Hulle soek ook in die velde, elke koppie en naburige dorpe. “Ek weier om te glo Jeneva het net eenvoudig verdwyn. “Ek ken haar en weet hoe sy is. Sy sal nie net wegdwaal en verdwyn nie. “Sy moes gevat gewees het deur iemand wat sy ken. “Jeneva is vriendelik, maar baie skaam vir vreemdelinge. As sy jou nie ken nie, sal sy nie ’n geselsie met jou aanknoop nie. Dis hoekom ek weet dat iemand wat sy ken, haar het.” Gertruida sê sy bid elke dag vir haar kind, berig News24. “My enigste hoop is dat sy lewend gevind sal word. Iemand moet weet waar sy is.” ’n Gebedsessie is Vrydagaand gehou wat gereël was deur verskeie godsdiensleiers. News24 berig Mathilda Bains, ’n raadslid, sê die plaaslike gemeenskappe het ook bygedra tot ’n reward vir inligting wat tot die opsporing van Jeneva sal lei. Sy sê R15 000 is sover ingesamel.