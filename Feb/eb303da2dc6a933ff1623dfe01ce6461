DIE breier van Munster, Johann­ van Graan, voel sy span moet lig loop vir die Southern Kings se vaart. Die Kings, wat Munster môreaand op Musgrave Park in Cork, Ierland, aandurf, strewe­ na hul derde oorwinning in die Pro14 dié seisoen. Musgrave Park het ’n kunsmatige oppervlak. Dít, voel Van Graan, kan die Kings bevoordeel, veral op die teenaanval. Hy sê: “Ek dink die kuns­matige oppervlak sal tot voordeel van die Kings se vaart wees. “So, ons sal moet wakker wees en nie onnodig aan hulle balbesit afstaan nie. Met spelers soos Bjorn Basson en Yaw Penxe (vleuels) het die Kings genoeg om ons te ontnugter.” Die Kings gaan egter sukkel om die bal in die hande te kry sonder CJ Velleman (flank). Dit is omdat Velleman geskors is as gevolg van ’n gevaarlike tackle. Daardie taak is nou die flanke, Andisa Ntsila en Tienie Burger, s’n. Van Graan sê: “Die Kings het dié seisoen sover goed gespeel. “Hulle het teen Edinburgh gewys dat hulle ’n wedstryd gou kan omkeer, en teen die Cheetahs het hulle net-net vasgeval. “Die Kings het baie verbeter. Dit gaan dus baie moeilik wees.” Slegte nuus vir die Kings is dat Munster versterk is omdat nóg ’n paar van sy inter­nasionale spelers beskikbaar is. Chris Farrell (senter), wat die naweek vir Ierland teen Skotland uitgedraf het, is vrygestel vir Munster. Al het Farrell indrukwekkende spel gelewer, het Ierland se breier, Joe Schmidt, besluit om hom vir eers ’n blaaskans te bied. Dit is uiteraard slegte nuus vir die Kings, want Farrell is groot en hou daarvan om met die bal te hardloop. Talent Nóg spelers wat deur Schmidt vrygestel is, is Niall Scannell (haker), Billy Holland (slot) en John Ryan (stut). Dis nou vir ’n Munster wat reeds gelaai is met talent soos CJ Stander (agsteman). Gelukkig vir die Kings is dié voormalige Bull-speler steeds nie beskikbaar nie weens ’n besering aan sy gesig.