DIE DA en ANC het ’n ewe swak, uiters onbevoegde leier in Mmusi Maimane en oudpres. Jacob Zuma. Ek gee toe dis ietwat oordrewe om Maimane met die twyfelagtige Zuma te vergelyk, maar dit is tog gepas. Zuma se verwydering as ANC-leier en staatshoof was immers die begin van die Maimane-geleide val van die DA. Zuma se verdorwenheid het Maimane se onbevoegdheid as politikus en partyleier verbloem. Met Cyril Ramaphosa se aan­wysing as ANC-leier en staatshoof het Maimane se tekortkominge vinniger as verwag na vore getree. Maimane se verkiesing as DA-leier in 2015 was teen die agtergrond van die DA se voorneme om die nasionale regering te lei. In dié verband was Helen Zille, vorige DA-leier, versiende. Sy het vroeg genoeg besef dié ideaal kan net bereik word as groot getalle swart mense vir die DA stem. Die oes was ryk – en gereed. Miljoene swart mense het van die ANC begin vervreem voel weens die barbaarse verwydering van oudpres. Thabo Mbeki in 2008 en die opgang van ’n tradisionalis soos Zuma. Teen 2011 het Zille ’n kolossale uitdaging gehad. Die DA het nie prominente swart leiers gehad om dié ryp oes nader te hark nie. Toe val Zille se keuse op Lindiwe Mazibuko (toe 31) as kandidaat vir die pos van parlementêre leier. Die vrede tussen Zille en Mazi­buko het nie lank gehou nie en Mazibuko het bedank. So asof Zille geen les hieruit geleer het nie, het sy haar daarna op nog ’n jong swart DA-lid beroep om die deur oop te maak vir die soekende swart stemme: Maimane. In Mei 2015 is Maimane (toe 34) glo op die aandrang van Zille in haar plek as DA-leier verkies. Danksy sy ervaring as ’n prediker is hy ’n lewendige spreker. Daarmee het hy Zuma met sy oninspirerende spreekstyl in die parlement op sy neus laat kyk en hom tot menige se plesier as ’n “gebreekte” president skrobbeer. Te danke aan Zuma se foute en tekortkominge het Maimane floreer en sodoende sy eie onbevoegdheid en gebreke verberg. Dit het egter nie lank gehou nie. Toe dit onduidelik is of Maimane vir of teen die doodstraf is, is hy daarvan beskuldig dat hy te min weet van die land se Grondwet. Die euforie van 2016 se munisipale verkiesings – toe die ANC drie groot metro’s aan ’n DA/EFF-koalisie afgestaan het – het gou plek gemaak vir DA-binne­gevegte en ras­debatte. Dít het groot uitdagings aan Maimane se leierskap gestel. Die waterkrisis in Kaapstad, die DA se uitval met Patricia de Lille en Zille se gewraakte twiets oor die goeie gevolge van kolonialisme het die DA in ’n krisis gedompel. Maimane se aankondiging in 2016 dat die DA gaan “verswart”, het olie op die vuur gegooi. Boonop is die DA-leier onder druk van bruin mense wat bekommerd is oor regstellende aksie. Tog steur sy party, wat deur bruines in die Wes-Kaap aan die bewind gehou word, hulle nie aan dié einste mense se noodkreet nie. Die verkiesing van ’n geloofwaardige, moderne tegnokraat soos Rama­phosa as ANC-leier bemoeilik voorts Maimane se taak om die DA te laat groei, want Ramaphosa is besig om die Zuma-bagasie af te skud en ’n nuwe ANC te bou. Ipsos se jongste meningspeiling toon in die komende verkiesing gaan die DA net 14% van die stemme trek – teenoor 22,23% in 2014. Is dít ’n bewys van Maimane se gebrekkige leierskap? Nie net dwing hy nie by hoofstroom- swart politieke partye soos die ANC en EFF respek af nie, in sy eie DA kan hy nie sy gesag handhaaf nie. Gaan Maimane se politieke lewe soos die meeste politici s’n in mislukking eindig?