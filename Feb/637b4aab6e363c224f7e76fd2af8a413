GRABOUW. – ’n Verdagte wat vir die verkragting van sy girlfriend se dogter teregstaan, het sy aansoek om borgtog laat vaar. Die man het gister net vlugtig in die landdroshof in Grabouw verskyn. Hy is in Oktober 2018 in hegtenis geneem nadat sy girlfriend bloed op haar ses­jarige dogtertjie se klere gekry het. Die ma het by haar vriendin gekuier toe haar boyfriend haar kind na bewering in ’n appelboord op ’n plaas buite Grabouw verkrag het. Die staat voer aan hy het die kind verkrag en toe terug na haar ma gebring. Dit blyk dat die verdagte sy aansoek om borgtog laat vaar het omdat hy glo sy lewe is in gevaar. Inwoners het by die verdagte se vorige hofverskyning na die hof opgeruk om te betoog sodat hy nie borgtog moet kry nie. Hy verskyn op 4 Maart weer in die hof. Die saak sal dan na die Strand-streekhof oorgeplaas word.