VANJAAR se nasionale begroting was ’n groot job om te balanseer met min beweegruimte. Die minister van finansies, Tito Mboweni, het gister sy eerste begrotingstoespraak in die nasionale parlement gelewer. Die vakverbond Cosatu is glad nie beïndruk nie en beskryf Mboweni se budget as oninspirerend. Mboweni hou egter vol: “Hierdie budget is in die belang van ons mense en ons land. En nie die kleiner motiewe van enige politieke party nie.” Die minister het hom basies op ’n dun balanseerbalk bevind met die piepklein begroting­ van ’n uitgekaapte land. Mboweni was egter meer diplomaties oor die land se huidige toestand en net gesê die land bevind hom tans in moeilike tye. Hy het ’n aalwyn (bekend as ’n taai plant wat in droogtetye vasbyt) wat op die po­dium was, opgelig en gesê hy kan die land se finansiële toestand met dié plant vergelyk. “ ’n Plant wat ken van oorleef,” het Mboweni verduidelik. Hy beskryf die plant as veerkragtig, stewig en droogtebestand. Hy het selfs Psalm 23 uit die Bybel aangehaal: “Al gaan ons deur ’n dal van dood­skaduwee, ons sal geen onheil vrees nie. “Want u stok en u staf dié vertroos ons.” Mboweni, soos omtrent al sy voorgangers, het die usual suspects glad nie gespaar nie. Hy sê ’n blik bier sal 12c meer kos, ’n bottel wyn 22c meer en sparkling wyn 84c meer, vanaf April. ’n Bottel whisky sal met R4,54 opgaan en ’n pakkie sigarette sal R1,14 meer kos per 20’s. Mboweni het natuurlik ook nie goeie nuus vir motoriste gehad nie. Hy sê in April kom ’n petrolprysverhoging van 29c en diesel gaan dan 30c per liter meer kos. Gee ons krag Met beurtkrag nog sterk in Suid-Afrikaners se geheue sê Mboweni die sukkelende kragverskaffer Eskom sal R69 miljard oor die volgende drie jaar van die regering ontvang. Daaraan is voorwaardes gekoppel. Mboweni hou egter vol dat die nasionale tesourie nie Eskom se skuld sal oorneem nie. Daar is die afgelope paar weke bespiegel Eskom sal in April bankrot verklaar word as hy nie finansiële ondersteuning kry nie. Die goeie nuus is Sassa-geld gaan darem so ’n bietjie meer raak. Bejaardes, gestremdes en oorlogsveterane kan vanaf April R80 meer in hul pay verwag. Pleegsorg sal R1 000 wees met ’n R40-verhoging en die child support grant sal tot R420 styg in April en na R430 in Oktober. Die Wes-Kaapse Cosatu-sekretaris, Malvern de Bruyn, sê egter die volgende: “Die begroting­ spreek nie belangrike kwessies soos werkskepping aan nie. “Ek dink nie om meer geld aan Eskom te gee, sal die kwessie van beurtkrag oplos nie. “Wat Eskom nou die nodigste het, is ’n bevoegde bestuur. Daarom verwag ek dat ons weer beurtkrag kan verwag.” Die DA se skadu-minister van finansies, Alfred Lees, meen Mboweni se eerste begrotingstoespraak stel belang­rike kwessies uit. Volgens hom is kwessies soos Eskom en ander staatsmaatskappye deur Mboweni tot ná 8 Mei uitgestel – dit is nou ná die nasionale en provinsiale verkiesings.