MONTAGU. – Mense hier wat al jare buitetoilette gebruik en in vervalle huise woon, sit nog elke dag en wag vir die beloftes van die Wes-Kaapse behuisingsminister, Bonginkosi Madikizela, om bewaarheid te word. Son het in September 2017 berig dat Madikizela beloof het dat hy die huise sal opknap en binne-toilette laat aanlê. Madikizela het ook beloof dat hy binne ses maande aan die mense terugvoer sou gee. Maar die inwoners wag nou nog op enige van hierdie groot promises. Antie Maria Plaatjies (65), wat al jare in ’n eenvertrekhuisie woon, wag nog elke dag van haar lewe in spanning dat haar plekkie gefix gaan word. “Ek weet nie of die minister nog vir my my droomhuis gaan kom bou nie,” het Plaatjies gesê. Die inwoners sê nadat die minister die huise besoek het, was hy geskok om te sien onder watter toestande die mense leef. Die minister het saam met mayor Henry Jansen en hulle geselskap bestek opgeneem van wat alles aan die huise gedoen moet word. ’n Swanger vrou, Susan Burger, sê sy was veral­ bly oor die beloftes van hulle eie binnetoilette. Volgens haar is sy en baie ander vroue steeds bang om die buite­toilette te gebruik. Die inwoners sê hulle hou steeds hoop. Ntomboxolo Makoba-Somdaka, ’n woordvoerder van die departement van behuising, sê R1,8 miljoen is vir die projek bewillig. Makoba-Somdaka sê die departement het reeds planne opgetrek en ’n landmeter aangestel. “In Desember het die departement die huidige inwoners gehelp met aansoeke en 11 van die 14 inwoners het reeds hulle vorms voltooi,” het Makoba-Somdaka verduidelik. Sy sê daar is nog ’n paar ander prosesse wat gevolg moet word voordat ’n boukontrakteur aangestel sal word om met die bouwerk te begin.