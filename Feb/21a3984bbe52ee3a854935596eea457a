WAT van ons wat niks van die internet af weet nie? Dít is die vraag van bekommerde ouers wat klaar angstig is om hul kinders vir die 2020-skooljaar by skole in die Wes-Kaap te registreer. Die Wes-Kaapse onderwysdepartement (WKOD) skop vanjaar af met ’n loodsprogram waarmee ouers hul bloedjies aanlyn vir volgende jaar se skooljaar kan registreer. Maar dit maak heelwat van die ouers warm onder die kraag. ’n Ouer wat anoniem wou bly uit vrees dat haar kind se aansoek nadelig beïnvloed kan word, sê dié besluit van die WKOD maak nie vir haar sin nie. “Daar is baie ouers wat nie computer literate is of selfs toegang tot die internet het nie. Hoe gemaak met húlle? “Ek self het 2 GB data opgebruik om my kind aanlyn te registreer vir gr. R volgende jaar. “Die aansoek het ál my data gevat en dit is data wat ek vir my werk moes gebruik het.” Dokumente Nog ’n ouer sê dié pilot project is nie gerieflik nie, dis net dubbele werk. “Nie net moet jy aanlyn registreer en aansoek doen nie, jy moet binne twee weke van jou aansoek dieselfde dokumente by die skool gaan inhandig wat jy aanlyn by jou aansoek aangeheg het. “So, jy moet mos nou twee keer dieselfde ding doen.” Steven Maartens van Wesbank sê verlig die skool waar hy sy kind ingeskryf het, is darem nog nie vol aanlyn gedagtes nie. “Ek het net ’n vorm by die skool gaan haal wat ek toe ingevul het. “Registrasie het op 15 Februarie afgeskop, maar baie mense het Valentynsaand voor die skool geslaap om eerste in die ry vir registrasie te wees. “Hier by ons is dit baie gevaarlik met gangsterism wat almal op hol het, en die onderwysdepartement sal moet kyk na ander maniere om kinders te registreer.” Jessica Shelver, woordvoerder van die WKOD, sê hulle het tot dusver net positiewe terugvoer gekry van ouers wat hul kinders aanlyn geregistreer het. “Die nuwe aanlyn stelsel is ’n proefprojek by sowat 350 skole. “Ouers kan oudergewoonte steeds regstreeks by skole aansoek doen. Daar is dus geen rede vir ontevredenheid nie. “Ons het vanuit die staanspoor gesê dis ’n proefprojek voordat dit volskaals uitgerol gaan word.” Volgens Shelver het hulle teen Dinsdag meer as 9 000 aanlyn aansoeke ontvang. Intussen is byna 5 000 leerders steeds nie vir hierdie skooljaar in Wes-Kaapse skole geplaas nie. Shelver sê die meeste van dié leerders (sowat 1 400) is in gr. 8, gevolg deur sowat 1 300 in gr. 1.