DIE Madibaz het hul plek boaan die Varsity Shield-punteleer verstewig met 'n tweede bonuspunt-oorwinning in die Buffalo City-stadion. Die Madibaz het die Walter Sisulu-universiteit (WSU), ook bekend as die All Blacks, met 32-3  gewen. Die Oos-Kaapse derby het goed begin met albei spanne wat niks weg wou gee nie en die All Blacks wat goed deur hul ondersteuners bygestaan was. Daar was hard geskaaf onder die voorspelers van biede spanne in die eerste 20 minute sonder enige vergoeding. WSU se All Blacks het wel eerste punte aangeteken deur hul heelagter Lusanda Xakwana wat 'n strafdoel  oorgeskop het. Dit was egter die einde van die aand wat punte vir WSU betref het. Hoewel die All Blacks daarna goeie rugby gespeel het, het foute die Madibaz die kans gegee om dinge om te draai. Die All Blacks het hul losskakel, Lwandile Mapuko aan n geelkaart verloor en dit is waar die wedstryd gedraai het. Die Madibaz het toe ses onbeantwoorde drieë aangeteken - twee drieë in die eerste helfte en vier na rustyd om n wel verdiende oorwinning te behaal.