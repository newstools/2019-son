CRAIG Martin het erken hy behoort sy puik vertonings met meer doele af te rond. Die 25-jarige woelwater-vleuel van Cape Town City het reeds twee doele agter sy naam en het aanvoorwerk gedoen vir ’n paar ander. City pak Highlands Park môre in die Nedbankbeker-reeks. Dié stryd in die ronde van die laaste 16 spanne begin 20:00 in die Kaapstad-stadion. City sal natuurlik gretig wees om die besoekers ’n dosis van hul eie medisyne te gee nadat die Kapenaars dit op die ken moes vat in hul nederlaag in die liga teen Owen da Gama, afrigter, se span. Die fans kan verwag dat City se afrigter, Benni McCarthy, dié keer sy tuiswerk sorgvuldig gedoen het. Martin sê op sy beurt die Lions of the North is in vir ’n verrassing in Vrydagaand se bekerstryd. “Hulle sal natuurlik breëbors Kaap toe kom, want hulle het ons reeds geklop,” vertel Mar­tin. “Maar hulle maak hulle laat, want ek is daarop gefokus om meer doele te kry. “Dit begin sommer Vrydag teen Highlands, jy weet. “Ek is in die algemeen baie tevrede met my vertonings, maar as ek nog doele kan kry, sal ek baie happy wees omdat ek die span sal help. “Ek voel ek slaan nie munt daaruit wanneer ek myself in ’n goeie ruimte op die veld bevind nie. “Vir my gaan dit oor waarde toevoeg tot die klub,” het die voormalige speler van Saxon Rovers bygevoeg. Daar is sprake dat Martin na Orlando Pirates kan skuif, maar hy sê hy is nog gelukkig met sy loopbaan by City. “Kyk, die coach het goeie signings gemaak wat die span versterk het,” verduidelik Martin. “Jy sal sien daar is baie diepte. “Daar is soveel quality in die span, dit is moeilik om jou plek te behou. “Dit is waarom dit belangrik is om jou beste op die oefenveld te gee.” McCarthy sal Highlands Park beslis wil troef om sy span se strewe na beker­sukses lewend te hou. Boonop sal die Kapenaars nie soos op die droë, harde grond van Highlands Park se tuiste hoef te worry oor die toestand van die veld nie. City se fans kan dus aantreklike sokker verwag, maar belangriker nog – ’n sege voor die volgende ronde. 