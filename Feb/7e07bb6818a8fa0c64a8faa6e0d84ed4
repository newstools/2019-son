’N SPOOKDORPIE propvol uitgebrande geboue. Dít al wat oor is van Wuppertal naby Clanwilliam. Dié Morawiese sendingdorpie sukkel om op sy voete te kom ná ’n verwoestende brand laat verlede jaar. Altesaam 53 huise is in die brand verwoes. Die brandskade word op R20 miljoen geraam. Maar nog makliker om te tel, is hoe leeg die dorpie geloop het. Baie van die inwoners van Wuppertal het Kaap toe getrek en bly tans by familie en vriende. Arnold Gertse (60), ’n inwoner, sê die dorp was voorheen ook nie ’n miernes van bedrywighede nie. Maar dit was nog nooit so stil soos nóú nie. Gertse, ’n plaaslike skoenmaker, sê dit voel vir hom asof die brand die hart en siel van hulle gemeenskap kom uitruk het. “Ons is baie gelukkig dat ons skoenwerkswinkel die brand vry­gespring het, maar ons het ál ons leer in die brand verloor,” vertel hy. Hy sê dit is nou maar ’n geval van wag en hoop. Herstel “Soos ons nou hier sit, het ons nie leer om met ons besigheid voort te gaan nie. “In die verlede het ons lekker bestellings gehad en ook leerprodukte verskaf aan winkels in Clanwilliam. “Maar nou sit en wag ons maar om te sien hoe die owerhede die skade gaan herstel.” Volgens hom gaan mobiele eenhede eersdaags op die plaaslike rugbyveld opgerig word om as tussentydse verblyf vir brandslagoffers te dien. Die Morawiese Kerk het darem sewe hektaar grond beskikbaar gestel om tussentydse behuising vir brandslagoffers op te rig. Die Wes-Kaapse departement van menslike nedersettings gaan eersdaags met dié projek afskop. By Son op Sondag se besoek het leerders van die plaaslike skooltjie rustig huis toe gestroll. Die skool hier moes ook vir ’n week ná die brand gesluit word nadat die skoolkoshuis in puin gelê is. Nog ’n inwoner, die 52-jarige Mervyn Swarts, sê hy sal maar sien hoe die herstelproses van hulle gemeenskap verloop. “Nee wat, die stad is nie vir ’n boejong soos ek nie,” verklaar Swarts. “Ek was al in die Kaap. Maar óf ek is te vinnig vir hom óf hy is te vinnig vir my. “So, ek bly maar hier en hoop dinge gaan uitgesort word.”