PIETER-STEPH du Toit is gister as SA Rugby se Speler van die Jaar aangewys. Dit is die tweede keer in drie jaar dat dié Springbok-losvoorspeler met die gesogte prys in Suid-Afrikaanse rugby wegstap. Du Toit is slegs die vyfde speler sedert 1992 wat dié prestigeryke toekenning meer as een keer kon wen. Die ander spelers is Bryan Habana(2005, 2007 en 2012), Schalk Burger (2004 en 2011), Jean de Villiers (2008 en 2013)  en Fourie du Preez (2006 en 2009). Die 26-jarige hemelbesem wat 2meter in sy rugbystewels staan,  het tot dusver die Bokke in 46 toetse verteenwoordig sedert hy sy debuut  in 2013 gemaak het. Sy voortreflike spel was genoeg om sy Bok-spanmaats  Aphiwe Dyanyti, Franco Mostert, Handré Pollard en laas jaar se wenner, Malcolm Marx, uit te stof vir die top-prys. 