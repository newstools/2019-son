DEON Davids, afrigter van die Southern Kings, voel hul beste plan om Leinster, die verdedigende Pro14-kam­pioen, vandag in die RDS Arena te try stuit, is ’n eenvoudige een. “Ons het verlede week baie penalties afgestaan en dit het dié week ’n groot deel van ons besprekings uitgemaak. “Daarom het ons besluit om dinge met ’n eenvoudige plan te benader om soveel moontlik foute uit te skakel,” verduidelik hy. Davids het wel ’n paar veranderings gemaak om die plan te help uitvoer in wat een van die Kings se moeilikste toetse sal wees. Die ervare Ulrich Beyers gaan sy eerste begin maak as heelagter. Beyers, ’n voormalige Bulls-speler, het voorheen vier keer vanaf die bank gespeel, maar Davids sê hy is opgewonde om te sien of hy iets nuuts na die span kan bring. “Masixole Banda het sover in ál die seisoen se wedstryde gespeel en daarom het ons besluit om Beyers ’n kans in die nr. 15-trui te gee. “Beyers is nie net ’n ervare speler nie, dit sal ook interessant wees om te sien wat sy lengte ons kan bied onder die hoë bal,” het Davids gesê. In nóg veranderings begin Sarel Pretorius op skrum­skakel in die plek van Stefan Ungerer. “Pretorius het sover goed vertoon vanaf die bank – ná sy besering – en ons het ook net besluit om die spelers te roteer.” Nóg ’n rotasie laat die flank Bakkies Brown weer in die plek van Stephan de Wit begin. “Die plan was altyd om die spelers te roteer. “Brown was goed op dreef voordat hy beseer is en ons hoop hy kan dié vertonings weer teen Leinster gee.” Die Kings-kaptein, die slot JC Astle, val ook na die bank nadat hy gesukkel het met verkoue. Die haker Michael Willemse sal dus weer kaptein wees. Kings: Ulrich Beyers, Yaw Penxe, Meli Rokoua, Berton Klaasen, Bjorn Basson, Bader Pretorius, Sarel Pretorius, Ruaan Lerm, Tienie Burger, Bakkies Brown, Dries van Schalkwyk, Stephan Greeff, De-Jay Ter­blanche, Michael Willemse, Alulutho Tshakweni. BANK: Alandre van Rooyen, Schalk Ferreira, Pieter Scholtz, JC Astle, Andisa Ntsila, Stefan Ungerer, Tertius Kruger, Masixole Banda.