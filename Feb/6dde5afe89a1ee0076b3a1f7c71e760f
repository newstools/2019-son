MANCHESTER United het so laag gedaal, hy is deesdae nie eens op Liverpool se level nie. Maar dit beteken glad nie die Red Devils gaan Sondag op Old Trafford pushovers wees nie – aikôna! Dis wanneer die wenner van ’n rekord 20 Premier­­ligatitels gasheer speel vir sy aarts­vyand, Liverpool. Niks sal United se bestuurder, Ole Gunnar Solskjær, en sy span meer genot gee as om ’n groot spoedhobbel voor die Reds se titeldrome te plaas nie. Talisman Liverpool kan op sy beurt ook nie bekostig om punte af te staan nie, aangesien City tans kwaai in sy nek blaas. United se fans sal die stryd met meer gerustheid aanpak wetend dat Paul Pogba, sy talisman, weer op dreef is. Georginio Wijnaldum, die Merseysiders se werkesel, en kaptein, Jordan Henderson, sal die Franse sterspeler Pogba fyn moet dophou. Liverpool het United met 3-1 op Anfield geklop in José Mourinho se laaste wedstryd in beheer van United. Wijnaldum beweer hulle kan ’n groter toets verwag, want United spog met ’n nuwe flow onder Solskjær. “Dit gaan ’n groot verskil wees van die vorige wedstryd,” meen die Nederlander. “Sedert die nuwe bestuurder oorgeneem het, het United ’n nuwe flow. “Hulle het goeie vertonings gelewer en baie oorwinnings behaal. Dit gee hulle baie self­vertroue.” Liverpool se fans sal in hul agterkop weet die Reds het ’n bietjie ritme verloor in die laaste weke – hulle het net drie uit ag wedstryde in alle kompetisies gewen. Boonop is Jürgen Klopp, bestuurder, se span ook geteister deur sleutelspelers se beserings.