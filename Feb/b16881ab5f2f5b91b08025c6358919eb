KAAPSTAD se burgemeester, Dan Plato, moes koes-koes sy vergadering met inwoners van Tafelsig in Mitchells Plain verlaat nadat betogers die blok benoud gemaak het. Die voorval het Woensdagaand plaasgevind. Plato het ’n meeting met die gemeenskap gehad, sê sy woordvoerder, Greg Wagner. “Daar was reeds ’n protesoptrede in die gebied aan die gang wat niks met hom te doen gehad het nie. “Hy was nie ’n teiken nie en is ook nie aangeval nie,” verduidelik Wagner. Maar die gemeenskap praat ’n ander storie. “Die gemeenskap was in rep en roer nadat die polisie rubberkoeëls gevuur het op mense wat ’n rapist wou gaan haal. Gebrand “Toe die mense hoor Plato is hier vir ’n behuisings­vergadering, het hulle nie op hulle laat wag nie,” sê ’n antie van Tafelsig. “Die kinders het tyres gebrand­ en klippe gegooi. Die karre wat Plato vervoer het, het ook deurgeloop.” Lt.kol Andrè Traut sê alle ingange na Tafelsig is met brandende bande geblok. “Daar is ook ander voorwerpe in die paaie geplaas om so die paaie te versper.”