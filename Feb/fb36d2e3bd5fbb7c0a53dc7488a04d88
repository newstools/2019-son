JARE lank het ’n antie van die Paarl aanskou hoe haar grootmaakkind met sy eie hande vir hom ’n dubbelverdiepinghuis bou. Maar nou is dit die grootste seer om te besef hy sal nooit in sy handewerk kan woon nie. Die seer slaan deur in antie Willemina Reid (87) se stem as sy praat oor die dood van haar seun, Franklin Petersen (70). Hy het ’n week gelede gesterf weens ’n dubbele hartaanval. Hy is by sy aankoms in die Paarl-hospitaal breindood verklaar. Volgens antie Willemina het Franklin, haar susterskind, op driejarige ouderdom van sy huis weggeloop en by haar kom bly. “Ons het destyds besluit ons gaan nie nog die welsyn involve nie en het hom sommer as een van ons eie grootmaak. “Baie mense weet nou nog nie dat hy nie ons eie kind was nie en ek sê elke dag dankie vir die Here dat ek hom as my eie kon ervaar het. “Franklin het sonder enige er­varing manalleen sy double-storey gebou. Dit is ’n legacy om van te kan praat, want dis nie aldag dat ’n man op sy eie vir hom ’n huis bou nie. “Dit is net hartseer dat hy nie nou in sy huis sal kan bly nie,” sê sy hartseer. Volgens antie Willemina het Franklin vier maande gelede sy seun verloor – ook weens ’n hartaanval. “Hy was daarna nie meer dieselfde nie en het elke dag by sy kind se graf gaan ween,” voeg sy by.