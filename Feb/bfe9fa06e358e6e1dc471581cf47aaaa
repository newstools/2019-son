SWELLENDAM. – Die bewering is dat hy ’n serial killer is en dat ’n magdom lyke ter sprake is. Son het gister berig oor die vermeende killer Brian Mudyana (32), wat gearresteer is. Hy is vas op klagte dat hy vyf mense van 2016 tot vanjaar vermoor het. Sy jongste slagoffer was na bewering ’n man van De Doorns, wie se lyk in ’n vlak graf gevind is. Ondersoek Mudyana, ’n Zimbabwiër, het gister vlugtig in die landdroshof in die dorp op vyf klagte van moord verskyn. ’n Ingeligte na aan die ondersoek het gister aan Son gesê nog drie sake van moord is by die klagstaat gevoeg. Die bewering is dat nog ses moorde ook moontlik met Mudyana verbind kan word. Maar die cops is nou besig met ondersoeke om presies vas te stel of die moorde wel met Mudyana verbind word. Son se informant wou gister nie die totale aantal moorde wat in die tydperk gepleeg is, bekend maak nie. Die persoon het wel geskok laat hoor: “Dis ’n magdom moorde. Almal is vroue wat om die lewe gebring is, behalwe een man.” Volgens die persoon is van die vroue met messe aangeval en doodgesteek. Dit wil ook voorkom asof die ander vroue verwurg is. In ál die voorvalle is die slagoffers vermoor en dan in ’n vlak graf begrawe. Inwoners het op van die beendere afgekom en polisie toe gegaan. In hierdie stadium kan die cops nie sê wat die motief vir die moorde is nie. Tog het stories soos ’n veldbrand deur die klein gemeenskap getrek. Inwoners bespiegel dat die slagoffers afgeslag is en hul bloed afgetap en na buurlande gestuur is. Son se informant sê egter dié stories wat die ronde doen oor drie van die vroue-slagoffer, is nie waar nie. “In ál die moorde was die beskuldigde alleen en is die moorde alleen uitgevoer.” Crystal Maart en Mandy May, twee inwoners van die dorp, het gister in Son gelees van die vermeende reeksmoordenaar. Hulle sê hulle is steeds geskok. “Die moorde het onder ons neuse gebeur en ons weet glad nie eens hiervan nie.” Kapt. Malcolm Pojie, ’n polisiewoordvoerder, het die naam bekend gemaak van die vermoorde onderwyseres wie se lyk in 2017 in haar huis in Da Gamaskop gevind is. Sy was Lungelwa Dangatye. Mudyana sal op 1 Maart weer in die hof in Swellendam verskyn.