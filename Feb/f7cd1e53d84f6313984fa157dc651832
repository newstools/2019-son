AS GEVOLG van die swak ekonomiese groei wat die land die laaste paar jaar ervaar het, is daar verwag dat die begrotingstoespraak meer negatiewe as posi­tiewe aspekte sou behels. Maar tog skyn daar nog ’n straal van hoop op die ekonomiese horison. Ekonome meen die minister van finansies, Tito Mboweni, het die skaal redelik gebalanseer – ondanks die moeilike ekonomiese omgewing. Bonang Mohale, die CEO van Business Leadership­ South Africa (BLSA), verwelkom die budget as ’n stap in die regte rigting. Hy sê die begroting “weerspieël die swaar tye wat die land deurgaan ná ’n dekade van swak ekonomiese groei. “Dis duidelik dat ekonomiese groei en werkskepping ons bly ontwyk, maar nou is nie die tyd om op te gee nie.” Die BLSA is van mening dat Mboweni se speech onder die huidige moeilike tye goed aangepas en sensible is. Mohale sê: “Dit is vir ons bemoedigend dat die regering erken die privaat sektor is die sleutel tot werkskepping.” Chantal Marx, ’n hoofnavorser by FNB, sê die verhoging van die pryse van wyn, bier en spiritus sal ’n negatiewe impak hê op maatskappye soos Distell. Aan die positiewe kant is daar streng voorwaardes gekoppel aan die finansiële­ ondersteuning­ van R69 miljard wat die nasio­nale kragverskaffer, Eskom, oor die volgende drie jaar sal ontvang. Hierdie geld is spesifiek vir die doel geoormerk om Eskom in drie komponente op te deel. Daar is voor die speech verwag dat die regering Eskom se skuld van meer as R100 miljoen sou oorneem. “Buiten die steun aan Eskom, demonstreer die besnoeiing van uit­gawes die regering se toe­wyding daaraan om sy huis in orde te kry,” sê Marx. Die leier van die Good Party, Patricia de Lille, verwelkom sekere aspekte van Mboweni se begroting. Sy sê verder werkskepping is ’n kwessie wat gou aangepak moet word. “Diegene wat in werkloosheid en armoede vasgevang is, moet ons prioriteit wees,” sê sy. Allokeer De Lille het verder teen die ANC-regering uitgevaar vir sy gebrek aan goeie bestuur en sy hulpeloosheid wat die bekamping van armoede betref. Antie Pat sê: “Onder die ANC-regering gaan dit ál moeiliker wees vir ’n werklose jong Suid-Afrikaner om ’n job te kry.” Antie Pat wys verder uit dat Mboweni ’n fout begaan deur 40% van die begroting aan provinsies te allokeer terwyl die munisipaliteite maar net 9% kry. De Lille verduidelik: “Om 9% van die budget aan plaaslike regering toe te wys, wys duidelik uit dat die ANC-regering glad nie die druk verstaan­ waaronder die plaas­like regerings hulle bevind nie.”