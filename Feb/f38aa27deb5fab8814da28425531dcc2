DIS nou al langer as ’n jaar sedert die inwoners van Grysbokstraat, Paarl-Oos, alles in ’n brand verloor het. Vandag skarrel hulle steeds vir toilette en lopende water. Inwoners beweer die munisipaliteit het net leë beloftes gemaak en gee nie aandag aan hul klagtes nie. Ná die brand in Desember 2017 is hulle geruime tyd in New Orleans Park gehuisves. Die munisipaliteit het toe vir elkeen ’n hokkie verskaf. Maar die inwoners sê dié hokke was heelwat kleiner as wat aan hulle belowe is. Edward Vonk (48), ’n inwoner, sê hulle is moeg daarvan om onder sulke haglike omstandighede te leef. Inwoners moet ’n emmer gebruik om hul ding te doen. Die pou word dan in die droë rivierloop langs die huise gegooi. Dit gee ’n aaklige reuk af. Hier is net ses toilette vir meer as 50 gesinne opgesit, en selfs dít was nog nooit in ’n werkende toestand nie. Die pype is nie gekoppel nie en die munisipaliteit het nooit weer moeite gedoen om daarna te kyk nie. Wanneer jy die erf betree, hang die stank swaar in die lug. Vonk (48) sê hy spark vir almal wat daar woon. Hy is in en uit by die munisipale kantore, maar hy kry niks met die owerhede reg nie. Niemand het antwoorde nie. Volgens Vonk hou die munisipaliteit die inwoners aan ’n lyntjie. René Barends, ’n inwoner hier, is nie self deur die brand geraak nie, maar sy sê sy voel dit saam die sukkelende mense. Sy stem saam dat die munisipaliteit leë beloftes gemaak het. Vonk sê hulle soek maar net die basics – ordentlike toilette, waterpunte en straatligte. Foutief Omdat dit donker is, is dit gevaarlik wanneer hulle saans moet water tap. ’n Paar van die inwoners het hul eie krane laat insit. Rdl. Miriam Adriaanse sê hulle doen alles in hul vermoë om die inwoners te help. Sy erken ook die toilette wat hulle laat opsit het, is foutief. Die parte van die toilette het glo nie gepas nie. Adriaanse sê daar is planne om die inwoners te help. Volgens Adriaanse het die munisipaliteit plastiek-buitetoilette laat oprig, maar die inwoners het nie daarvan gehou nie. Dus het hulle dit weer verwyder. Gerald Esau, uitvoerende direkteur van gemeenskapsdienste in die Drakenstein-munisipaliteit, sê hulle weet van die inwoners se stryd. Esau voeg by: “Ná die brand in 2017 in Chicago het ons begin met die beplanning, wat insluit begroting en befondsing vir die herbou van die woonstelle of vir alternatiewe behuising vir die inwoners wat dakloos gelaat is. “Die departement van gemeenskapsdienste is deurgaans in kontak met die inwoners om hulle op hoogte hou van vordering met die herbou van die woonstelle. “Op ons vergadering met die inwoners op 21 November 2018 is hulle ingelig oor waar die beplanningsproses tans staan om die nodige befondsing te bekom.” Hy sê ’n opvolgvergadering met die inwoners word beplan om hulle eersdaags in te lig oor hoe dinge vorder. 