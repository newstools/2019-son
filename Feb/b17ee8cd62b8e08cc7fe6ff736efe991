DIE polisie in Muizenberg het ‘n verdagte vroeër vandag gearresteer. Dit kom na die 24-jarige Kimberley Knowledene van Vrygrond deur twee mans wat uit ’n silwer Mercedes-Benz gespring het beroof is. Die rooftog het vermoedelik op 9 Februarie omstreeks 07:40 die oggend plaasgevind. ‘n Video van die rooftog het viral gegaan op sosialemedia en is deur speurders bestudeer. Lt.kol Andre Traut, polisiewoordvoerder, sê “Die eienaar van die motor is opgespoor na Blouberg en die identiteit van die bestuurder tydens die rooftog vasgestel. “Die verdagte, ‘n 27-jarige van Retreat is vanoggend gearresteer en sal Maandag in die hof verskyn.” Daar is ook beslag gelê op die silwer Mercedes Benz, wat gebruik is in die misdaad. Die polisie sê nog arrestasies kan volg.