PATRICIA de Lille is van mening haar twee maande oue party is goed genoeg om die land te fix. Antie Pat het gister haar Good-party se verkiesingsmanifes bekendgestel. Pres. Cyril Ramaphosa sal na verwagting môre in sy tweede staatsrede die datum vir vanjaar se provinsiale en nasionale verkiesing bekend maak. De Lille het gister gesê haar party, wat sy gestig het nadat sy uit die DA bedank het, gaan meer stemme kry as wat mense verwag. Die manifes is hoofsaaklik gebaseer op grondregte vir landsburgers, die stryd teen misdaad en rassisme, om dorpe te verbeter en die opgradering van openbare vervoer. Sy sê die huidige artikel 25 van die Grondwet maak al voorsiening vir grondont­eiening sonder vergoeding. Versuim “Dis nie nodig om die Grondwet te verander nie. “Die regering het versuim om die wetgewing toe te pas sodat onteiening ’n realiteit kan word.” Brett Herron, die Good-party se sekretaris-generaal, voeg by dat die verbetering van dienste in dorpe van kardinale belang is. Hy sê: “Soos dinge nou staan, is dorpe en stede nog nie reg om die invloei van nuwe inwoners te dra nie. “Munisipaliteite moet self die beheer van sekere dienste, soos polisiëring, bestuur. Beamptes kan op dié manier meer verantwoordelik gehou word vir hul aksies.” Hy sê verder is die ver­klaring dat daar ’n tekort aan grond is, vals. Herron, die Stad Kaapstad se vorige mayco-lid belas met vervoer en stedelike ontwikkeling, sê hy’t destyds 10 oop stukke grond geïdentifiseer.