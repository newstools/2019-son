PAARL. – ’n Treurspel het hom Sondag hier afgespeel tussen ’n egpaar werksaam as sekuriteitsbeamptes. Thandekile Nini (42) het sy vrou, Sinqobile Gunuza (38), na bewering geskiet en toe sy eie lewe geneem. Die skietery het Sondag omstreeks 12:00 gebeur by die ou Paarl-Oos-polisiestasie. Gunuza is gewond en tans in die hospitaal vir behandeling. Volgens ingeligtes het Nini sy vrou daarvan beskuldig dat sy ontrou is. ’n Stryery hieroor het glo al Saterdag begin. Geklap Gunuza, wat vir Plaaswag Sekuriteit werk, was saam met ’n kollega aan diens op die perseel. Nini het na bewering by die gebou ingekom en Gunuza­ se kollega gevra om die kantoor te verlaat oor hy privaat met haar wou praat. Skote het kort daarna geklap. Gunuza is in die gesig geskiet en opgeneem in die Tygerberg-hospitaal. Nini is op die toneel dood. Kol. Mbuti Stephans van die plaaslike polisie het die voorval bevestig en gesê die saak word ondersoek.