’N SKOOLMEISIE is na bewering deur haar pa se beste vriend en kollega van sy werkplek weggelok en verkrag. Dié voorval het sowat ’n week gelede gebeur toe die meisie (16) haar pa by die depot van die Gaffley’s Bus Service in Grabouw gaan soek het. Die vermeende verkragter en die meisie se pa is albei busdrywers by dié busdiens. Volgens die meisie se pa het sy kollega en vriend sy dogter van die werk weggelok deur vir haar ’n cone ice cream te gaan koop. Gearresteer Nadat hy die roomys gekoop het, het hy glo met die meisie na die plakkerskamp Uzamowethu in Grabouw gery waar hy haar na bewering in ’n bos verkrag het. Die meisie, wat erg getraumatiseer is, het eers ’n week ná die beweerde voorval haar ouer suster daarvan vertel. Die cops is genader en die vermeende verkragter is by sy werkplek gearresteer. Die verdagte het Dinsdag op ’n klag van verkragting in die Grabouw-landdroshof verskyn. Die meisie se pa sê hy is so kwaad soos ’n leeu en sal sy tjommie uitmekaar skeur as hy hom in die hande kry. Die pa vertel: “Ek is baie teleurgesteld. “Hy het alle trust wat ek in hom gehad het, verbreek. “Toe hy in die hof verskyn het, kon hy nie eens in my gesig kyk nie.” Volgens die pa het die voorval sy dogter so erg geraak dat dit haar skoolwerk affekteer. “Sy is nou te skaam om skool by te woon. “Sy het ’n paar dae uitgebly oor die kinders haar viktimiseer.” Die pa sê sy dogter is nog nie sterk genoeg om oor die nare voorval te praat nie. “Al wat nou belangrik is, is dat ons haar support,” sê hy baie besorg. Margaret le Roux, die raadslid, sê dis skokkend dat ’n busdrywer, wat deur kinders vertrou word, nou sulke bewerings in die gesig staar. “Hoe kan ’n volwasse man ’n minderjarige kind misbruik? “Kinders moet onthou dat hulle so gou moontlik moet aanmeld wanneer sulke goed met hulle gebeur. Hulle moenie bang wees nie. “Toetse kan dan geneem word en bewyse sal voor die hof gebring kan word.” Toe Son die bestuur van Gaffley’s vir kommentaar genader­ het, het hulle ontken die jong slagoffer was ooit op hulle perseel. ’n Bestuurder, ene Mo­nique, het gesê sy het na die footage gekyk en nie die meisie raakgesien nie. “Ek gaan ook nie enige verdere kommentaar op die voorval gee nie.” Die verdagte sal op 11 Maart weer in die hof verskyn vir ’n aansoek om borgtog.