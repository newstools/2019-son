’N GOLDEN Arrow-bus het Vrydagoggend in Somerset-Wes vlam gevat en van die passasiers is beseer, sê die owerhede. Die bus was vanaf Harare in Khayelitsha op pad toe die brand omstreeks 07:00 in Main Road uitbreek, sê kapt. FC van Wyk, ’n polisiewoordvoerder. Hy sê 2 van die passasiers is beseer en 66 ander busryers was ongedeerd. Die bus het heeltemal uitgebrand. “Noodpersoneel op die toneel het die beseerde vroue gehelp; albei was net lig beseer. “Daar word vermoed ’n meganiese fout het die brand veroorsaak.” Bronwen Dyke-Beyer, Golden Arrow-woordvoerder, sê egter hulle weet nog nie wat die oorsaak was nie en sal ondersoek instel. – News24