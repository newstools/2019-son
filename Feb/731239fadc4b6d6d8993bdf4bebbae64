VERTEENWOORDIGERS van ’n Christelike groep het die omstrede Nigeriese televangelist Timothy Omotoso gister in die tronk gaan besoek, berig EWN. Die Valke het Omotoso in 2017 gearresteer. Sy medepligtiges is ’n paar maande later ook aangekeer. Die pastoor se verhoor word eersdaags in Port Elizabeth in die hooggeregshof voortgesit. Die beskuldiges staan op ’n lang lys klagte tereg, insluitend mensehandel en verkragting. Derick Mosoana van Christians of South Africa het dié besoek aan Omotoso só verduidelik: “As ons die merits van die saak vasgestel het, sal ons besluit of ons hom regdeur die verhoor sal ondersteun.” Omotoso is in 2017 by die Port Elizabeth Internasionale Lughawe vasgetrek. Sy twee vroulike medebeskuldigdes het na bewering vroue en jong meisies vir hom gewerf sodat hy hulle seksueel kon uitbuit. Dié twee is tans uit op borgtog. Lidmaat Tot dusver was Cheryl Zondi die staat se enigste getuie. Sy het Omotoso daarvan beskuldig dat hy haar seksueel misbruik het terwyl sy ’n lidmaat van sy kerk was. Omotoso wil hê die voorsittende regter moet hom van die saak verskoon en die aanklagte teen hom moet laat vaar word, berig EWN. Lidmate van Omotoso se kerk glo vas in hul herder se onskuld. Hulle het tot dusver met elke verskyning van hom in groot getalle opgeruk om hul support te wys. Zondi het op haar beurt groot lof uit alle oorde ontvang vir die dapperheid wat sy tydens haar getuienis getoon het.