GEBAKTE muis, enige iemand? Nei man! Dit gee mos nagmerries! Vra maar vir ’n vrou van Connaught Estate wat juis so ’n “kraaklekker” ondervinding beleef het. Felicia Matthews sê sy raak nog elke dag naar nadat sy verlede week ’n gebakte muis in haar pakkie tjips gekry het. Die muis is mooitjies saam met die tjips gebak en verpak, en sý was die “lucky” een wat nou juis dáái pakkie moes koop. Dit was ’n pakkie Crack-a- Snack, ’n produk van IQ Foods. Neuroties Matthews vertel: “Ek was besig om op die foon te praat terwyl ek gesmul het aan die tjips. “Toe ek nog tjips uit die pakkie wou uithaal, sit ek met die muis in my hand.” Matthews se ontnugtering het haar nou half neuroties gemaak. Sy maan: “Ek wil almal, veral kinders, aanraai om eers te kyk wat jy in jou mond sit.” Sy verwys veral na diegene wat dié soort tjips “drink”. Dis nou om die tjips sommer so uit die pakkie reguit in ’n mens se mond in te gooi. Sy maan: “As jy dit so ‘drink’, kan jy nie sien wat in jou mond ingaan nie.” Sy stel voor ’n mens gooi liewers alles uit die pakkie wanneer jy in die donker sit en TV kyk. Toe sy die muis Donderdag ontdek het, het Matthews onmiddellik­ die fabriek gebel. Hulle het haar ’n hele boks tjips aangebied, maar sy het nie daarvoor kans gesien nie. Matthews sê dié tjips is nie eintlik haar gunsteling nie, maar haar dogter likes om dit te koop. Matthews gee toe dat so iets in enige tjipsfabriek kan gebeur en dus gaan sy voort­aan behoorlik versigtig wees met enige iets wat in pakkies verkoop word. Sy sê: “Elke keer wanneer ek daaraan dink, raak ek naar. Sy sê sy kan dit nie uit haar mind kry nie, al probeer sy hóé hard. Die voorsitter van IQ Foods, AE Mia, sê hy is al 27 jaar in die bedryf en het nog nooit so iets teëgekom­ nie. Mia sê hy was self geskok toe hy van die geval gehoor het. Hy het dadelik onderneem om ondersoek in te stel. Mia, wat skaars teruggekeer het van Johannesburg, sê: “Gewoonlik gee ons ’n halwe boks tjips vir mense wat byvoorbeeld ou tjips terugbring. “Hierdie is egter ’n heel ander geval. Ons weet nie eintlik wat om in dié geval te doen nie.” Mia sê Matthews wou niks hoor toe sy assistent haar gebel het nie. Hy belowe egter dat hy nietemin persoonlik ondersoek sal instel.