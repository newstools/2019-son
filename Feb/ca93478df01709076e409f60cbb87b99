STUDENTE van die Port Elizabeth TVET-kollege wil teruggaan klas toe. As die National Health, Education, and Allied Workers Union­ (Nehawu) se staking egter aanhou, sal dit dalk onmoontlik wees. Met net vier weke voor die studente se termyn eindig en hulle belangrike toetse moet skryf, loop die tyd vir hulle uit. Nehawu se webtuiste verduidelik die staking het op 14 Februarie landwyd begin. Dit sal aangaan totdat die departement van hoër onderrig en opleiding aan sy eise voldoen. Nehawu eis onder meer beter betaling, dat werkers permanent aangestel word en dat alle werknemers gelyke werker-voordele geniet. Nehawu se staking het veroorsaak dat studente nie klasse kon bywoon nie en agter geraak het met hul werk. Dinsdag het chaos op drie van die PE-kollege se kampusse uitgebreek en sekuriteitsbeamptes het glo met rubberkoeëls en traangas op singende studente losgebrand. Sommige studente is beseer. Son op Sondag het op die Dower-kampus in Weseinde met studente gepraat. Anelisa Ngavu (22) studeer vervoer en logistiek. Sy is oorspronklik van Oos-Londen. Nadat sy nie ingekom het by onderrig-institusies daar nie, het sy besluit om Baai toe te kom. Maar nou affekteer die strike haar werk so erg dat sy besluit het om Maandag terug te gaan huis toe as dit gaan voortduur. Onveilig “ ’n Studenteleier het ons in die res wakker gemaak en gesê ons moet hulle ondersteun om weer die klasse te begin. Ons het na die ingang van die kampus gegaan en daar gesing. Ewe skielik het die sekuriteit op ons geskiet en dit het gelyk asof hulle nie wou hê ons moet buitentoe gaan nie.” Ngavu sê die Nehawu-staking affekteer haar studieloopbaan negatief en die rekenaarlokaal op die kampus is toegemaak. Sy sê haar ouers voel sy is onveilig omdat daar op die studente geskiet word. Bandile Smith (22) van die Baai studeer ook vervoer en logistiek. Hy sê Dinsdag het die sekuriteitsmaatskappy die hulp van ’n spesiale taakspan ingeroep en hulle is beveel om op die studente te skiet. “Ons het gesing en wou die staking stop. Ons het nie eens buite die hekke gegaan nie. “Daar was ongeveer 12 sekuriteitsbeamptes. Die kampusbestuur het sedertdien nie na ons toe teruggekom nie.” Portia Khumalo (21) van Port Alfred swot menslike hulpbronnebestuur. Sy het voor die skietery terug huis toe gegaan en is nou te bang om haar voete weer op kampus te sit. “Ek was veronderstel om dié week twee toetse te skryf en volgende week ook twee. Ek wens regtig ons kan Maandag (môre) teruggaan klas toe en ’n kans kry om ons toetse te skryf voordat die termyn eindig.” Nog ’n student het genoem dat die skietery gevoel het soos die Soweto Uprising destyds. PE TVET-kollege se fone by die sentrale administrasie, sowel as die kampusse, het net gelui. Die kollege kon nie vir kommentaar bereik word nie.