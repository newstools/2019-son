TERWYL die vreugdevure in die Goudstad hoog brand ná die Lions se eerste oorwinning oor die Jaguares in Argentinië, sit die breier, Swys de Bruin, nou met ’n yslike kopseer. Die sege van 25-16 is net die momentum waarmee die span sy seisoen wou begin, maar hoe nou gemaak met die flank Marnus Schoeman? Die blonde speler het ál drie sy span se drieë gedruk en nogmaals gewys hy is meer as tuis op Superrugby-vlak. Hy het egter net die beginspan gehaal omdat Kwagga Smith beseer was. Smith behoort weer fiks te wees vir die naweek se wedstryd teen die Stormers op Nuweland. Schoeman het nou momentum aan sy kant en het ’n moeilike wedstryd in die buiteland met vlieënde vaandels geslaag. Dit sal onregverdig van De Bruin wees om sy wedstryd-wenner nou summier weg te laat om vir Smith plek te maak. Hy gaan dus nog ’n hele paar slapelose nagte hê voordat hy sy span vir die Kaapse derby aanwys. De Bruin kan dit oorweeg om Schoeman en Smith albei in sy beginspan te kies, maar hulle is dieselfde tipe speler. Dit gaan dus interessant wees om te sien wat die breier besluit. Die Lions het, soos die Bulls vroeër die dag, genadeloos verdedig en talle goeie bewegings van die Jaguares in die kiem gesmoor. Behalwe Schoeman se vyfster-vertoning het Malcolm Marx en Warren Whiteley ook enduit goed gespeel. Agterlangs het die losskakel Elton Jantjies gewys hy gaan weer die span se generaal en planmaker wees.