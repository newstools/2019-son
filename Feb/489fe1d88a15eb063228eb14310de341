SUID-AFRIKA se vrouekrieketspan wil die kans teen Sri Lanka benut om soveel moontlik punte op die Internasionale Krieketraad se ranglys in te samel. “Ons moet in die top-vier kom om regstreeks vir die Wêreldbeker-toernooi te kwalifiseer,” het die kaptein, Dané van Niekerk gesê. Die Proteas het Maandag op Senwespark in Potchefstroom die eerste van drie ODI’s teen Sri Lanka met sewe lopies gewen. “Sri Lanka het baie goed gespeel, maar die momentum is met ons. “Ons moet in die volgende wedstryd seker maak ons versnel behoorlik met die kolf in die laaste boulbeurte. Die kolfkrag is daar om groter tellings aan te teken. “Met die nuwe bal kan ons beter boul as in die eerste wedstryde, maar ek weet dis iets wat ons maklik sal regstel,” het Van Niekerk verduidelik. Van Niekerk sal in môre se tweede stryd in Potchefstroom haar 100ste ODI speel. Haar 99ste verskyning is een wat sy nie gou sal vergeet nie. Sy het haar eerste 100-tal aangeteken. “Ek geniet my kolfwerk en slaan op die oomblik die bal goed. “Dit was harde werk, want op dié blad moet jy eers ingespeel wees voordat jy die tempo kan versnel.”