’N JONG ma en pa van Wellington het verlede week in die hof verskyn nadat hul ag maande oue baba se lyk gekry is. Die bewering is dat die pa (19) die baba vermoor het en die bloedjong ma (16) die dood voor die oë gesweer om stil te bly daaroor. Maar toe dit vir die tengerige kind-ma te ondraaglik raak, het sy cops toe gegaan om bos te los. Sy het aan Son vertel sy is ver­lede Maandag na die Wellington-polisie toe om te gaan uitwys waar sy en die pa die baba se lewelose liggaampie onder ’n brug gaan dump het. Die pa en ma het Woensdag op ’n klag van moord in die Wellingtonse landdroshof verskyn. Die ma het Donderdag in die getuiebank gestaan en die dag van haar baba se wrede dood herleef. Volgens die ma het die pa haar sowat twee weke gelede erg aangerand. Hy het die baba ook aanhoudend geskop en geslaan totdat hy koud was. Die ma vertel: “Ek en die baba is na die pa toe, na waar hy gereeld sit en rook. “Ons is toe daar weg en het hom by sy huis gaan inwag. “Daarna is ons na my huis toe. Hy het toe weer gaan rook. “Toe hy terugkom, het ek vir hom iets gemaak om te eet. ’n Stryery het tussen ons uitgebreek en hy het die kind gechoke, getrap en geslaan. Hy het my ook geslaan.” Volgens die ma het sy die kind opgetel. Teen daardie tyd het die babatjie reeds swaar asemgehaal. Dit het die pa nie gekeer om die kind weer te slaan nie, beweer die jong ma. Sy sê toe sy die babatjie later weer optel, was hy reeds yskoud. Volgens die ma het sy en die pa hierna geloop na ’n brug naby die Wellington-gholfbaan. Dit is waar hulle die baba gedump het. Volgens die meisie se ma was hulle nie eens daarvan bewus dat die baba dood of vermis is nie. Die jong pa word op die oomblik aangehou, terwyl die jong ma in haar ouers se sorg vrygelaat is. Die 19-jarige verdagte sal by sy volgende hofverskyning aansoek doen om borgtog.