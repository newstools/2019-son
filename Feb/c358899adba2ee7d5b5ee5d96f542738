DIE land se werkloosheidsyfer het dalk ’n bietjie gedrop, maar daar is mense in die Wes-Kaap wat nie eens kan onthou wanneer laas hulle gewerk het nie. Suid-Afrika se werkloosheidsyfer het aan die einde van die vierde kwartaal van 2018 afgeneem van 27,5% tot 27,1%, het Statistiek Suid-Afrika vroeër dié week aangekondig. In die Wes-Kaap staan die werkloosheidsyfer in dié stadium op 19,3%. Vir duisende werksoekers het hierdie statistieke geen impak op hul lewe nie. Vra maar die 29-jarige Hiren Webster van Kuilsrivier wat nie kan onthou wanneer laas hy ’n job gehad het nie. Webster werk tans as ’n karwag vir ’n brood se waarde en slaap sommer op straat, nie ver van waar hy karre oppas nie. “Ek is nou al amper 10 jaar ’n car guard en is al vir meer as tien jaar op straat. “Toe ek klaar is met skool, het ek hier en daar ’n joppie gehad, maar niks permanent nie. “Ek kan nie onthou wanneer laas ek ’n real werk gehad het nie, want oor die jare raak ’n mens moeg van werk soek en niks kry nie.” Marky Hendricks (46) beaam Webster se sentiment. “As dit kom by vote, soek politieke partye net jou stem, maar niemand worry van mense soos ek wat nie ’n werk kan kry nie. “Al wat ek kry, is empty promises­. Ek weet nie wanneer laas ek gewerk het nie. Maybe ses jaar gelede?” Droom Jaco “Troubles” Horne het nog gelê en slaap op sy outdoor bed toe Son op Sondag wou weet wat van sy wense vir ’n werk geword het. “Wat baat dit ’n man droom van ’n werk?” wou hy kwaad weet. “Ons moet maar in dromme krap en in die skarrel-park rondbeweeg. Ek het min hoop vir politiek, sy beloftes en of ek ooit eendag werk gaan kry.”