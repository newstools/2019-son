Gihahn Cloete het met ’n skitterende honderdtal die Warriors tot ’n sege van drie paaltjies oor die Cape Cobras gelei. Dit was die briljante kolfwerk van die 19-jarige Sinethemba Qeshile wat die Warriors oor die wenstreep gedra het, met sy 54 lopies van 55 balle. Die besoekers het 24 lopies van die laaste 12 balle benodig vir die oorwinning in Momentum se eendagreeks Vrydagaand op Eurolux Boland Park in die Paarl. Die 26-jarige Cloete, ’n boorling van Atlantis, het 111 lopies van net van 127 balle gemoker. Dit is Cloete se derde 100-tal in die meerdaagse reeks. Cloete het die beurt saam met Matthew Breetzke (57) kom open nadat die Cobras besluit het om eerste te kolf. Die tuisspan het sukkel-sukkel 276/6 in sy 50 beurte behaal. Cloete en Breetzke het die besoekers van die Oos-Kaap ’n goeie grondslag gelê vir hul eerste sege in die reeks met ‘n opening vennootskap van 110 lopies. Die Warriors het hul eerste paaltjie in die 23ste beurt verloor toe Breetzke uitgeloop is. Die besoekers het op daai stadium ’n stewige 110 op die telbord gehad. Die Cobras se Kyle Verreynne het die sukkelende beurt ’n reuse hupstoot gegee met 84 sprankelende lopies. Toe Verreynne ingekom het, het die Kapenaars op 117/3 rondgedobber. Dit is Verryenne se hoogste telling in die kompetisie. Sy vorige beste was 54 teen die Knights in Bloemfontein verlede seisoen. Verryenne en die nuweling Isaac Dikgale het ’n vennootskap 79 lopies van 89 balle om die vyfde paaltjie behaal. Dikgale het ingekom toe die Cobras op 149/4 gestaan het. Zubayr Hamza het weer gewys waarom hy as een van die land se beste jong kolwers beskou word met ’n?beurt van 49 lopies. Jason Smith 3/46 in sy 10 beurte was die tuisspan se beste bouler.