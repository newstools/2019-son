Liewe Antie Mona EK WIL net by Antie hoor of hierdie ’n regte storie is.Ek weet nie waar hierdie ou my nommer gekry het nie, maar laas maand het ek begin chat met ’n ou in Engeland. Hy kan baie lekker praat, Antie, en is omtrent ’n charmer. Ek het voor daai net opgebreek met my outjie en het die afleiding nodig gehad. Ek moet sê hy het my baie goed laat voel met sy komplimente. Nie lank daarna nie, het hy gesê hy wil graag vir my ’n geskenk stuur. Ek het eers gesê dis oukei, hy hoef nie, want ons ken mekaar dan nie eens nie. Maar hy het dik gehou en ek het maar toe gesê dis orraait. Hy het vir my foto’s van die pakkie gestuur en gesê in die boks is ’n groot verrassing vir my. ’n Paar weke gelede bel hy my en sê daar was ’n fout en dat die pakkie per ongeluk in Johannesburg afgelewer is. Hy sê dit gaan R1 500 kos om dit Kaap toe te courier en dat dit jammer gaan wees as die pakkie nou verlore moet gaan, want die geskenk van my is R25 000 werd. Hy wil nou hê ek moet die R1 500 aan hom betaal sodat die geskenk by my kan uitkom. Dink Antie dis ’n goeie idee? Daar gebeur sulke snaakse goed deesdae. Hy is ’n baie nice outjie, maar ek is nie seker of hy besig is om met my te speel nie. – Wonder Maar Net, WhatsApp My liefie, watter mens wat jou van g’n kant af ken nie, sal sommer vir jou ’n gift van R25 000 stuur? ’n Geskenk waarvoor jy nog moet betaal? Hierdie is een groot wolhaar­storie, glo maar vir Antie. Sodra jy daai geld betaal het, sal daar maar net nog verskonings wees oor hierdie sogenaamde geskenkpakkie van jou. En hierdie sluwe kalant gaan jou tap vir meer geld totdat jou oë finally oopgaan en jy besef dat hierdie ’n scam was. So, maak maar liewers nou jou oë oop en sien hierdie affêre vir die scam wat dit is. Daar is nie iets soos ’n geskenk vir jou nie. Hierdie kalant vat kanse. Delete hom sommer nou al uit jou lewe. ’n Mens kry nie iets soos ’n nice kroek nie!