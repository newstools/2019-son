JEUGDIGES wat daarin belang stel om modelle te word, staan nader. Die Harvest Youth Centre­ en Decan Modelling Agency bied ’n geldinsameling aan in die veeldoelige sportsaal in Houtbaai. Dit vind op 16 Februarie vanaf 11:00 tot 18:30 plaas. Kaartjies kos R30 vir volwassenes en R15 vir kinders. Dis gratis vir kinders onder sewe jaar. Daar is drie ouderdomsafdelings: 5 tot 10 jaar, 11 tot 16 jaar en 17 tot 20 jaar. Helena Fagan, CEO van Harvest Centre en stigter en benefactor vir die Harvest­ Youth Project, bied jeugprojekte en verskeie aktiwiteite aan vir kinders wat uit minderbevoorregte areas kom. “Ons probeer kinders van die strate af hou en weg van dwelms. Ons leer hulle skills aan en werk aan hulle selfvertroue en ontwikkel hulle talente.” Pryse Fagan sê modelwerk trek die jeug en hul ouers se aandag en daarom werk hulle saam met die Decan Modelling Agency om ’n Modelling Extravaganza aan te bied. Kunstenaars wat dié dag gaan optree, is MC Spike Parker, Cee Jay, die band Mix Masala en Q Rock. Die wenners gaan pryse kry en spot-pryse gaan ook aan die gehoor gegee word. Fagan sê hulle werk om ander NGO’s ook te help. Mense wat met pryse wil help, kan die organiseerders gerus kontak. Inskryfvorms en kaartjies is beskikbaar by die sentrum. Rig navrae aan Farieda Isaacs by 074 105 6424, asook Quinten Swartz by 067 013 7997 en Helena Fagan by 082 784 5054.