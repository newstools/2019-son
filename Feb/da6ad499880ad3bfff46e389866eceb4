PELIKAANPARK in Wellington was onlangs te klein vir die groot skare wat op die jaarlikse Wellington Minstrel Klopse Carnival uitgesteek het. Die stadion het oorgeloop van opgewondenheid toe Super Stars as die nuwe kam­pioen gekroon is. Verlede jaar se wenner, Hot Shot Panthers, het hierdie keer in die algehele tiende plek geëindig. Die stadion het uit sy nate gebars toe die kompetisie sy derde dag bereik het. Altesaam 12 groepe het daaraan deelgeneem. Die troepe wat mekaar die stryd aangesê het, was Salberau Entertainers, Disas, Hot Shot Panthers, Super Stars, Hillcrest Starlights, Uitsig, Young­ Stars, Broadway Serenades, Atlantic Stars, Patonians, WFL United­ en Caledonian Roses. Hulle het deelgeneem in onder meer die kategorieë senior solo, senior gekombineerde lied, senior tamboer-majoor en senior moppie. Verras Super Stars en Atlantic Stars het met die louere weggestap. Die 12 troepe, met ’n ledetal van byna 2 000, het mekaar behoorlik opgekeil. Vanjaar het die kleiner troepe uitgestyg en verras deur met ’n paar van die eerste plekke weg te stap. Dit was veral Broadway Serenades, Hillcrest, Young Stars, Starlights en Disas wat op verrassende wyse met eerste plekke weggestap het. Super Stars het vier eerste plekke in die kompetisie behaal en het in elke item plekke verower. Super Stars is gevolg deur Young Stars, met drie eerste plekke, en Atlantic Stars en Caledonian Roses, met twee elk. In sommige items is trofeë vir tot die vyfde plek aan die troepe oorhandig.