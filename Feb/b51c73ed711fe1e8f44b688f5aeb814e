CLINTON Larsen sê hy wil graag die telkaart laat aanhou optel, so amper asof hy met Chippa United krieket speel. Die Chilli Boys pak Baroka FC Sondag in die Peter Mokaba-stadion. Baroka sukkel in die 13de plek aan die onderkant van die PSL se log. Die Chippa-breier verduidelik sy plan is soortgelyk aan krieketspelers wat in die middel van ’n wedstryd net seker maak die telkaart bly lopies optel met elke bal. “Ons doel is om punte aan te teken, of ons wen of gelykop speel. Baroka gaan moeilik wees, want dis weg van die huis af en hulle veg ook hard om verder weg van die relegasiesone te kom. “Ek sal meer as gelukkig wees as ons gelykop speel en een punt kry.” Larsen sê as hulle nou en dan ook ’n grenshou slaan, sal dit ook werk. “Al speel ons gelykop in ál 12 ons oorblywende wedstryde, sal ek nie omgee nie, want dis 12 punte. Maar as ons nou en dan ’n oorwinning behaal, beteken dit ons sal nog meer punte hê.” Die voormalige breier van Golden Arrows het ook erken hulle is klaar met die signing van spelers. “Die groep is groot genoeg. Ek voel eintlik dis net reg om mee te werk, veral in ons situasie.” Die Chilli Boys het wel ontslae geraak van Daniel Akpeyi, hul ervare doelwagter. Kaizer Chiefs het die Nigeriese internasionale speler aangekoop. Chiefs sukkel met ’n doelwagter nadat die ervare Itumeleng Khune beseer is. Mbongeni Mzimela gaan nou Chippa se nr. 1-trui dra wanneer hulle Baroka Sondag in Polokwane pak.