DIE Sesnasies-kampioen, Ierland, se credentials as ’n span wat die Wêreldbeker­-toernooi heel moontlik kan wen, gaan die volgende paar naweke in Februarie en Maart beproef word. Ierland se afrigter, Joe Schmidt, en sy span het hulle stem verlede jaar dik gemaak deur nie net een wedstryd te verloor nie, maar ook deur die magtige All Blacks in Dublin­ te klop. Die Iere is ook kwaai deur die spel se internasionale beheer­liggaam, Wêreldrugby, vereer met ’n rits toekennings. Schmidt is as die afrigter van die jaar (2018) aangewys en Ierland as die span van die jaar. En dan het die losskakel, Johnnie Sexton, ook nog verhinder dat Beauden Barrett (Nieu-Seeland) die derde jaar agtereenvolgens as die speler van die jaar aangewys word. Met soveel prestasies in ’n jaar waarin die Wêreld­beker­toernooi (WB) gespeel word, betree die Iere onbekende terrein. Daar word reeds gesê Ierland is die span wat geklop moet word wanneer dié skouspel op 23 September in Japan afskop. Hoe die Iere die ekstra druk sal hanteer, sal dié naweek kwaai beproef word wanneer hulle tuis teen Engeland in Dublin speel. Engeland se ondersteuners, veral die voormalige afrigter Clive Woodward, glo Ierland gaan sukkel om met die Sesnasies weg te hol. Woodward was die breier toe Engeland die WB se Webb Ellis-trofee in 2003 in Australië ver­ower het, en hy maak dit duidelik dat sy land­genote die Ses­nasies sal wen. Maar wanneer die spanne môre net ná 18:00 op die veld draf, het ander aanspraakmakers reeds hulle saak gestel. ’n Groot kopstampery word verwag wanneer Frankryk vir Wallis vanaand in die Stade de France in Parys ontvang. En môre 16:00 is dit Skotland teen Italië. Vandag STADE DE FRANCE 21:50 – Frankryk teen Wallis (SS 201) Môre MURRAYFIELD 16:05 – Skotland teen Italië (SS 206) AVIVA-STADION 18:30 – Ierland teen Engeland (SS 201)