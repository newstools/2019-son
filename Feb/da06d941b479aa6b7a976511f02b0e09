DIE Wes-Kapenaar Nolan Hoffman het Sondag in Port Elizabeth in ’n naelbyter die 34ste Continental-fietstoer oor 106 km gewen. Hoffman moes alles insit om Ryan Harris (tweede) en Gustav Basson (derde) te klop. Die drie was ’n breukdeel van ’n sekonde uitmekaar. Hulle tyd was almal 2:32:14. Hoffman is gereeld in PE in aksie, maar het erken hy moes in die wedren by veranderende weerstoestande aanpas. Beïndruk Die 18-jarige Tiffany Keep van KwaZulu-Natal het die eerste keer in PE deelgeneem en die vroue-afdeling gewen. Sy was beïndruk met die roete en het gesê sy het dit geniet om met die Baaise veteraan Anriëtte Schoeman mee te ding. Keep het Schoeman nog altyd as fietsryer bewonder. Schoeman, 23 jaar ouer as die wenner, was tweede. Albei se tye was 3:09:56. Frances Janse van Rensburg was derde.