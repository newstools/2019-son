DIE Hoërskool Strandfontein is vir al die verkeerde redes in die kollig. Twee leerders het Dinsdag met mekaar by die skool baklei en een is met ’n skêr in die rug gesteek. Die beseerde leerder is per ambulans na die hospitaal geneem. Die vermeende aanvaller is deur die cops van die skool verwyder en na die polisiestasie geneem. Volgens Millicent Merton, ’n woordvoerder van die departement van onderwys, het die Veilige Skole-koördineerder die skool besoek en met die polisie gereël om die sigbare polisiëring by die skool op te skerp. Ondersteuning Die cops moes gister weer na die skool uitgeroep word nadat ’n groep leerders mekaar op die skool getakel het. Merton sê: “Die situasie by die skool word gemonitor en die distrikskantoor sal die nodige ondersteuning aan die leerders en personeel bied.” Die skool was ook verlede jaar in die kollig toe ’n video waarin leerders op die skoolgrond dagga gerook het, viral gegaan het. In die video kon gesien word hoe die gr. 9- en 11-leerders in hulle skooluniform ’n zol swaai en diep skywe trek dat hulle hoes.