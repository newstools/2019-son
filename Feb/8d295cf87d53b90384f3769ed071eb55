’N EGPAAR van Buffeljagsrivier naby Swellendam het onlangs hulle 60ste huweliksherdenking gevier. En ná 60 jaar van getroud wees het Marthinus (89) en Maria (80) Carelse hulle troubelofte hernu. Daar was 100 genooide gaste wat die dag saam met hulle gevier het. Die viering het op Buffeljagsrivier se rugbyveld plaasgevind. Die twee is op 1 Januarie 1959 in die NG Sendingkerk Swellendam getroud. Blom Hulle het 11 kinders uit die huwelik. Later het 27 kleinkinders en 25 agterkleinkinders gevolg. Die gelukkige lewensmaats het mekaar destyds op die nabygeleë plaas De Hoek ontmoet. Dit was die plaas waar Maria groot­geword het. Die liefde het toe tussen die twee begin blom. Maria, wat op 18-jarige ouderdom die man van haar drome ontmoet het, is vandag nog net so dolverlief op hom. Marthinus, ook bekend as oom Ten, was 27 jaar oud toe hulle mekaar ontmoet het. Twee jaar later – toe hulle onderskeidelik 20 en 29 jaar oud was – het die tweetjies vir mekaar ja gesê. Maria sê die resep vir so ’n lang huwelik is respek, liefde en kommunikasie tussen twee mense. Haar man stem saam en sê ook as jy respek vir jou ouers het, sal jy die wêreld se respek vir jou vrou hê. Marthinus sê deur God se genade is hulle al so lank lewensmaats.