’N SKAMELE 20 jaar vir die moord op ’n onskuldige kind is nie justice nie. Dit is die woorde van Shanaaz Davids, die ouma van die vermoorde Aqeel Davids (9) van Ocean­ View in Kaapstad. Aqeel is op die vooraand van sy ouma se wedding noodlottig in die kop geskiet. Dillon “Oupa” Petersen het skuldig gepleit op die moord. Hy sê die bullets was bedoel vir twee lede van die Junkie­ Funkies wat by Shanaaz­ se huis ingehardloop het. Aqeel se ma, Naseeba, sê sy en Aqeel se pa, Moegamat Yusuf, is voor Aqeel se dood geskei. “My kind was lief vir sy pa en hy het elke kans aangegryp wat hy gekry het om by hulle te wees.” Die aand van 9 September 2017 was nie anders nie. Lyding Yusuf het getuig hulle het almal in die huis platgeval toe die skote begin klap het. Toe hy sy kop oplig, het hy gesien Aqeel het ’n koeëlwond in sy kop. Regter Mark Sher van die Kaapse hooggeregshof het gister in vonnisoplegging gesê: “ ’n Mens kan jou net die pyn en lyding indink waardeur hy moes gaan om sy kind so te sien.” Sher het gesê dat Petersen ter elfder ure tot inkeer gekom en besluit het om die waarheid oor die aand te praat, het in sy guns getel en die hof laat afwyk van die lewenslange vonnis. Vir die sewe aanklagte van poging tot moord het hy elk 12 jaar gekry. Die vonnisse word saam met die 20 jaar vir moord uitgedien. Hy het ook vyf jaar vir die onwettige besit van ’n vuurwapen en ammo gekry. Effektief is hy tot 25 jaar gevonnis. Leeggemaak Shanaaz het gesê sy voel nie geregtigheid het geskied nie. “Onthou, daai jong het sy gun leeggemaak in my huis. “Die 20 jaar is mos nie justice nie. Dit stuur nie eens ’n boodskap uit nie. Môre, oormôre maak ’n ander jong sy gun in iemand se huis leeg.” Naseeba sê sy is net bly en verlig alles is oor. Petersen se pa, John, het ter strafversagting getuig. Hy het namens sy seun Aqeel se familie om vergifnis gevra. AO Charl Muller, ’n speurder by die Ocean View-polisiestasie, sê 37 mense is tussen 2017 en vanjaar in bendegeweld in Ocean View dood. 