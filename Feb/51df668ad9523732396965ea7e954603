DARLING. – Altesaam 38 mense is Sondag hier vir openbare geweld gearresteer. Hulle het gister verskyn in die Darling-landdroshof, waar die saak teen hulle teruggetrek is. Sers. Johnatan Filander, ’n polisiewoordvoerder, sê die polisie is 14:10 ontbied nadat inligting ontvang is van ’n skietvoorval in Port Jacksonstraat. Die shooting was by die huis van ’n vermeende moordverdagte wat net laas week op borgtog vrygelaat is. Ooggetuies het aan polisiebeamptes vertel die verdagtes het ná die skietery in ’n wit Toyota Corolla met ’n onbekende registrasienommer van die toneel af gevlug. Gedreig Mense op die toneel het hulle teen die cops verset. Verskeie huise is beskadig. Vermeende lede van bendegroepe is ook aangeval en ’n groep inwoners het beweerde dwelmposte beskadig. Mense het gedreig dat die dae van merts in die dorp getel is. Hulp is van buurdorpe se polisiekantore ingeroep. Die Atlantis- en Malmes­bury-polisie was binne minute op die toneel. Cops is genoodsaak om rubberkoeëls te gebruik om die skare uitmekaar te jaag hulle en hul voertuie met klippe bestook is. Niemand is in die voorval beseer nie. Die omstandighede van die skietvoorval word tans ondersoek. Nog vyf mense is op die toneel gearresteer op klagte van die handel in dwelms. Onwettige drankwinkels in die gebied is ook deursoek, maar sonder sukses.