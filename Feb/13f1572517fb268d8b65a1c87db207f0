’N TAXI-OORLOG dreig nadat drie taximanne in Khayelitsha koelbloedig afgemaai en twee ander gewond is. Die skietvoorval het Woensdag 19:35 by die Mew Way-afrit op die N2-snelweg plaasgevind. Volgens inligting het vier gewapende mans vyf ander mans wat in ’n wit Toyota Corolla langs die pad gesit het, genader. Die gewapende mans het op die vyf insittendes losgebrand. Die skieters het in ’n wit Honda Ballade gevlug en is nog op vrye voet. Son verneem die slagoffers is taxi-eienaars wat in Khayelitsha gebaseer is. Hulle patrolleer gewoonlik hul roetes om te verseker dat geen ongemagtigde voertuie op hul roetes ry nie. Stryery Die Wes-Kaapse minister van vervoer, Donald Grant, sê hy is bekommerd dat die voorval tot ’n taxi-oorlog kan lei. “Dis verskriklik. Ons moet egter die polisie toelaat om hulle werk te doen,” verduidelik hy. Volgens hom hou die voorval dalk verband met ’n stryery oor taxiroetes in Khayelitsha en omliggende gebiede. Grant sê: “Dit hou ook verband met die groeiende taxibedryf wat lei tot twis oor taxi-roetes en taxi ranks.” Hy wag nog vir ’n volledige verslag oor die voorval. Lt.kol. Andrè Traut, ’n polisiewoordvoerder, het die voorval bevestig. Traut sê: “Drie mans van die ouderdomme 52, 34 en 31 is doodgeskiet. “En twee mans van die ouderdomme 40 en 33 het skietwonde opgedoen. “Die moontlikheid dat die aanval met die taxibedryf verbind kan word, kan nie uitgesluit word nie.” Traut doen ’n beroep op enige iemand met inligting oor die voorval om die tolvry- Stop Misdaadlyn te bel by 08600 10111.