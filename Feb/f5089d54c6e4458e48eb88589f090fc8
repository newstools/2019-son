IEMAND anders se grafsteen is opgerig waar hul geliefde man en pa lê. Nou wonder die familie van oorlede John Johannes Andrews (73) wie nou eintlik by hom gebêre is, en hóé. Dié plekkie is eintlik bedoel vir Margarate Andrews (74), John se vrou, vir wanneer sy eendag sterwe. Op 3 Maart 2009 is John oorlede aan komplikasies nadat sy been afgesit is. Die gesin het funeral cover gehad vir John, maar ’n grafsteen was nie deel van die pakket nie. Hulle het 10 jaar gespaar en afbetaal aan die grafsteen, maar nou kan hulle dit nie oprig nie omdat ene Francis Patricia Davids (25/08/1930 tot 03/02/2009) s’n daar staan. Verloop Familielede het juis die sypaadjie reg langsaan die graf met ’n hamer gekap om te merk waar presies die graf lê. Dié merk is nou nog sigbaar. Alles het glad verloop tot sowat twee weke gelede. Shakira Smith (26), John se kleindogter, het oudergewoonte by haar oupa se graf gaan kuier. Dis toe dat sy die ander steen sien op die deel waar hy lê. Sy’t die res van die familie dadelik laat weet en hulle het hulle daarheen gehaas. Margarate kon haar oë nie glo nie. “Op daardie oomblik het ek gedink daar lê nog ’n persoon waar ek eendag moet lê. “Ons het in 2009 R6 990 betaal vir die plot. Toe ek gaan kyk het, kon ek sien dis vars gegrawe grond wat daar lê. “Die blomme wat ek daar gesit het, is geskuif. “Iets is nie reg nie en ek kan dit nie verstaan nie.” Bevlin Minish (53), John se oudste dogter, sê sy is glad nie happy nie. Sy vertel nadat hulle die ander grafsteen gesien het, het hulle na die begraafplaas se opsigter gegaan om navraag te doen. Volgens Minish het die boeke gewys John en Davids het dieselfde plot-nommer. “Daai tombstone moet afkom en hulle moet hul werk reg doen. Dis my pa se beendere wat daar lê. Hulle het nie respek vir die dooies nie.” Die woordvoerder van die plaaslike munisipaliteit, Mthubanzi Mniki, het die navrae na die begraafplaas se opsigter verwys. Teen druktyd het hy nog niks laat weet nie.