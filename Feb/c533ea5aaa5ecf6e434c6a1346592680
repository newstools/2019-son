DIE Boland het nie ’n verband op een van sy bates aangegaan om die salaris van sy CEO, Cassie Carstens, te betaal nie. Carstens het op beweringe gereageer van ’n voormalige direksielid Mannetjies du Plessis. “Wat die waarheid is, is dat Boland-rugby in ’n baie goeie finansiële posisie is. “Dit is onwaar dat ons enige lenings aangegaan het om vir salarisse te betaal. Dit sluit ook myne in,” sê hy. Du Plessis, wat onlangs bedank het, beweer die lening sou glo afbetaal word, as die unie ’n borgskap sou bekom. Carstens sê die unie is egter genoop om sy finansiële prioriteite te herstruktureer. Dit is hoofsaaklik omdat SA Rugby sy jaarlikse subsidie aan die unie ingekort het. Carstens sê dit gaan so goed met die unie dat hulle in ’n posisie was om ’n kontrak van twee jaar aan die voormalige Junior Springbokafrigter, Dawie Theron, aan te bied. “Ek kan bevestig dat ons ook Randall Modiba, hoof­afrigter van die Boland-Kavaliers, ’n nuwe kontrak van drie jaar aangebied het.” Ivan Pekeur, die unie se president, het die sluier gelig oor die skorsing van die unie se bestuurslede Denver Pienaar en Anthony Hess. Ontwrig Die twee amptenare het verlede week voor ’n tug­komitee verskyn waar ’n verteenwoordiger van SA Rugby as voorsitter opgetree het. Volgens Pekeur het Pienaar hom skuldig gemaak deur ’n bestuursvergadering te ontwrig, terwyl Hess talle onwaarhede in ’n brief op sosialemedia-platforms versprei het. “Ons sal nie sulke optrede duld nie. “Die uitslag sal vandag deur die voorsitter bekend gemaak word,” het Pekeur bevestig. Pekeur het ook gesê Never Despair en Botrivier se skorsing bly staan. “Dit sal net gelig word wanneer hulle ’n suksesvolle algemene jaarvergadering gehou het,” sê hy.