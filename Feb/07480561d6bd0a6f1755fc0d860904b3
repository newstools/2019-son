DIE Nelson Mandela-Universiteit se rugbyspan (Madibaz) is tans goed op dreef in die Varsity Shield-kompetisie. Die Baaienaars het nou drie agtereenvolgende bonuspuntseges behaal nadat hulle Maandagaand in die Madibaz-stadion Rhodes-Universiteit met 53-8 karnuffel het. Dit lyk amper asof die Madibaz te sterk vir die spanne in die Shield-kompetisie is, maar hulle kan wel in hul volgende wedstryd teen die UKZN getoets word. Die Madibaz-breier, Jarryd Buys, sê wel die sukses is ’n welverdiende loon vir sy spelers se harde werk. Ons het nog baie wedstryde oor en ons gaan almal met dieselfde fokus probeer tackle,” het Buys aan Son gesê. Die UKZN en Madibaz is die enigste twee onoorwonne spanne in die kompetisie. Die UKZN het 50 punte teen Rhodes én die TUT aangeteken. As die Madibaz egter die wedstryd volgende week in die Peter Booysen-stadion wen, behoort hulle in ’n goeie posisie te wees om die titel te verower. Die Walter Sisulu-Universiteit (WSU) sukkel om sy goeie peil van verlede jaar te wys en dieselfde kan van die Fort Hare-Universiteit (UFH) gesê word. Rhodes het die UFH met 13-12 in Oos-Londen geklop. Dit is Rhodes se eerste oorwinning sedert hy verlede jaar sy debuut in die kompetisie gemaak het.