NÁ SATERDAG se vernederende Superrugby-nederlaag van 3-40 teen die Bulls is dit duidelik die Stormers het groot probleme. ’n Magstryd tussen die amptenare het die Stormers se voor­seisoen oorskadu. Laas jaar het die Kaapse franchise al ag sy wed­stryde weg van die huis verloor. Dit lyk nou of Robbie Fleck (afrigter) se span vanjaar selfs swakker as verlede seisoen gaan perform. Die Bulls het vier skitterende drieë gedruk. Daarteenoor het dit nooit gelyk of die Kapenaars ’n drie kan druk nie. Al wat hulle vir hul moeite kon wys, is ’n strafdoel deur die vleuel SP Marais. Ten spyte daarvan dat sy span heeltemal outplay was, glo Fleck sy span het eenvoudig ’n af dag gehad. Hy het agterna aan verslag­gewers gesê: “Dit was ’n kliniese vertoning van hulle. “Ons het nie die mas opgekom nie. Ons het te veel foute gemaak en kon nie ons hande op die bal kry nie. “So, dit was beslis ’n af dag vir ons. “Ons gaan nie toelaat dat dié terugslag ons onderkry nie. “Ons voorseisoen was goed en ons het met baie selfvertroue in die game ingekom. “Ongeag wie vir hierdie game gekies is, ons het beslis hierheen gekom met die doel om te wen en ons het gevoel ons kon. “Dit is ’n terugslag, maar ons moet net onsself optel. “Daar is baie werk om te doen. Dit was ’n af dag. “Daar is baie spanne wat hul seisoen só afgeskop het. “Hulle het teruggekom en goed presteer. Ons sal dit in ag neem.” Fleck het verder daarop gestaan dat die probleme by die franchise nie ’n uitwerking op sy span se vertoning teen die Bulls gehad het nie. Hieroor het hy gesê: “Ek gaan nie nee sê nie. Ons is ’n tight groep en gaan nie worry oor wat van die veld af gebeur nie. “Ons kan dit nie as ’n ver­skoning gebruik nie. “Ons moet net Maandag (vandag) weer opstaan.” Die Stormers kom volgende week op Nuweland teen die Lions­ te staan. In die daaropvolgende week durf hulle die Sharks in Durban aan. Die span van Gauteng het Saterdagaand veral met sy verdediging beïndruk. Hulle het in Argentinië met 25-16 oor die Jaguares geseëvier. “Dit is vir ons ’n moeilike begin,” het Fleck gesê. “Ons gaan drie derby ­games­ in ’n ry speel. Die meeste Suid-Afrikaanse spanne kon in ’n lang tyd nie die Lions klop nie. Ek weet egter my boys sal opgewasse wees vir die taak. “Dié nederlaag maak seer, maar dit is nie so ’n slegte ding nie. “Twee weke gelede het hulle al die foute gemaak. Hierdie week het ons al die foute gemaak. “Ons sal beslis nie na eksterne faktore kyk en dit as ’n verskoning vir ons swak vertoning gebruik nie. “Ons het net nie deliver nie,” het Fleck toegegee. Hy het bygevoeg: “Dit was ’n frustrerende vertoning. “Jy kan nie op hierdie vlak sonder besit speel nie. “In die eerste helfte het ons geen besit gehad nie.”