DIE tuisversorger van Marie Verwey en dié carer se drie makkers is gister in die Wes-Kaapse hoog­geregshof skuldig bevind aan moord en roof. Nicoleze Geldenhuys was die meesterbrein agter die moord op Verwey, ’n wel­gestelde Stellenbosser. Verwey (81) is op 16 Fe­bruarie 2017 by haar gastehuis in Paradyskloof, Stellenbosch, vermoor. Die bejaarde vrou is nagenoeg 60 keer gesteek en haar keel is byna afgesny. Haar juweliersware van sowat R700 000 is toe gebuit. Regter Mushtak Parker het Geldenhuys, Romeo­ Hendricks (Geldenhuys se boy­friend), André Coetzee en Enrico Malherbe gister skuldig bevind. Parker het gesê elkeen wou sy rol kleiner maak, maar “dit is onbetwisbaar dat almal op die toneel was”. Dit het ook geblyk die moord was fyn beplan. Geldenhuys het getuig hul plan was om Verwey te beroof. Die bejaarde vrou en haar huishulp sou net vasgebind en geblinddoek word. Die huishulp was nie by die huis toe die viertal toe­geslaan het nie. Volgens Geldenhuys het Malherbe die planne gespoil toe hy “Ma” (Verwey) begin steek het. Malherbe het gesê Geldenhuys het Verwey ook gesteek. Hy het aangevoer sy het die opdrag gegee. Volgens hom het dit gelyk asof Geldenhuys kwaad is vir Verwey soos sy gesteek het. Coetzee het gesê hy en Hendricks het in die kar gesit en wag. Geldenhuys en Malherbe het met bloedbevlekte klere uit die huis gekom. Elkeen het ’n sak gedra. Hy is toe by die huis in om die buit te help dra. Hendricks het nie getuig of skuld erken nie. Volgens hom was hy net ’n driver wat van geen sout of water geweet het nie. Parker het gesê hy glo nie sy storie nie. Die viertal is ná die voorval na ene Franklin Demas se huis in Hanover Park. Daar is die spoils uitgepak en is besluit wie wat kry en hoe dit verkoop moet word. Dieselfde aand het hulle van die juweliersware vir R20 000 by Cash for Gold in die middestad verkoop. “Geldenhuys was sigbaar in ’n happy bui en het nie bang gelyk nie. Haar voicenote twee dae later aan Demas was ook nie soos een wat bang was nie, maar liewer soos een wat gebrag het.” Parker het gesê die staat het sy saak bo redelike twyfel bewys. Die hof het ook gehoor ál vier het ’n rits vorige oortredings. Ná die regter se uitspraak het Geldenhuys diep asem­gehaal en haar gesig vir die media weggesteek. Die mans was vrolik en het selfs onder mekaar gelag. Hulle is op 25 Maart in die Kaapse hooggeregshof vir voorvonnisverrigtinge.