DIE werknemers van die Suid-Afrikaanse Rugbyunie (Saru) se mu­seum, die Springbok Experience, in die V&A Waterfront in die Kaap, moet begin nuwe werk soek. Dit is omdat dié peperduur museum sy deure op 30 Maart sluit. Die Springbok Experience is in 2013 met groot fanfare geopen met die hoofdoel om spelers van die verdeelde verlede te verenig. Maar dié droom lê nou aan skerwe. Saru het Maandag die werkers by die multimiljoenrand-fasiliteit ingelig dat hulle­ nog net vir ’n maand ’n job het. Terwyl werkers panic oor hulle toekoms, word daar reeds bespiegel oor die museum se skatkis van memorabilia. Die museum sukkel al geruime tyd om kop bo water te hou. Son het reeds verlede jaar berig daar word nie juis ’n begroting geskep vir werknemers om die museum te bemark nie. Die plek het ook onder skoot gekom van veral swart rugbyspelers wat meen die museum beeld nie die werklike geskiedenis van rugby in die land uit nie. Saru het in November die Encyclopaedia of Black Rugby by die museum bekendgestel in ’n poging om die plek se image te verbeter. Dit is tans nog nie duidelik wat Saru met die geskiedkundige rugbybesienswaardighede gaan maak nie. Luidens betroubare bronne kan Saru die memorabilia straks aan die eienaars van die World Rugby Experience in Stellenbosch oorhandig.