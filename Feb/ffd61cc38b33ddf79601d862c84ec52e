HY GAAN weer ry. Maar hy sal nooit weer onwettige resies jaag nie. Só het Taufiq Carr, die man wat albei sy bene in ’n kar­ongeluk op die N1 verloor het, in ’n onderhoud aan You gesê. Carr (26) is steeds in die Life Vincent Pallotti-hospitaal sedert die ongeluk op 21 Januarie. Hy het teenoor die tydskrif erken dat hy by ’n onwettige drag race betrokke was. Carr se ongeluk het head­lines gemaak toe ’n video daarvan soos ’n veldbrand op sosiale media versprei het. In die video is dit duidelik hy race met sy BMW M3 teen ’n motorfiets en nog ’n kar. Hy verloor egter beheer oor sy kar en dit verlaat die pad, waarna dit op die ander kant van die N1 beland. ’n Tweede video van die ongeluk het dae later viral gegaan. Dit wys wat enkele sekondes voor die ongeluk gebeur het. Dit wys ook ’n passasier. Son het later uitgevind die passasier is ene Imraam. Carr het bevestig sy passasier was Imraan Ebrahim. Mark van der Heever, ’n woordvoerder van die Wes-Kaapse gesondheidsdepartement, het voorheen gesê Ebrahim is net vir ’n sny aan sy vinger behandel en vir observasie na ’n hospitaal geneem. Carr vertel dat dit eers vir hom moeilik was om te glo sy passasier het met net ’n skrapie weggekom, maar sê hy het nou vrede gemaak met wat met hom gebeur het. Ambulans Hy sê hy kry nog baie flashbacks van die ongeluk en hy onthou hoe die bloed soos water uit ’n oop kraan uit sy bene gevloei het. Hy het deur sy kar se voice call die ambulans gebel. Volgens hom is daar geen geld verbonde aan die onwettige resies nie – hulle doen dit vir die passie. Die pa van twee met ’n baba op pad sê hy steur hom nie aan mense se negatiewe opinies nie, maar verstaan waarvandaan dit kom.