HAAR agjarige laitie se regterwang is tot onder sy neus oopgeskeur en sy regterbeen is gebreek toe ’n kar hom laas Sondag in William Slammert-rylaan omgery het. Wat Gertrolene van Louw (24) van Timothy Valley egter die hel in maak, is dat die polisie glo nog nie ’n enkele verklaring afgeneem het nie. Dit is terwyl daar mense is wat sê hulle het gesien wat gebeur het. Sy is ook vies omdat die driver nie in die pypie geblaas het nie. Haar seun Lucian van Louw is in die Livingstone-hospitaal opgeneem. Hy is een van ’n tweeling. Gertrolene sê laas Sondag toe gaan sy, die seuns, en nog familie vir haar oom in Vastrap kuier. Volgens haar het hulle so 14:00 klaar gelunch. Sy sê Lucian het by die huis ingehardloop gekom en vir haar geld gevra vir ’n bompie. Hy is toe weer uit by die huis. Volgens Van Louw het sy kort daarna ’n harde slag gehoor, uitgehardloop en Lucian langs die pad sien lê. Sy sê ooggetuies op die toneel sê ’n kar wat ’n ander motor probeer verbysteek het, het Lucian omgery. Volgens Van Louw het Lucian­ baie bloed verloor en wou hy net uitpass. Haar seun het baie gehuil, vertel sy. Die ma sê toe die polisie by die toneel opdaag, het Lucien­ se tweelingboetie, Luciano­, na vore gekom en gesê hy het die ongeluk sien gebeur. Sy sê toe hy dit sê, sê die cop glo hulle soek nie statements van “klein witnesses” nie. Volgens haar het die cops ook geweier om ’n antie wat besig was om wasgoed op te hang en die ongeluk sien gebeur het, se statement te vat. Sy sê die driver van die kar het nie eens in die pypie geblaas nie. Volgens haar het die cops die driver van die kar in die vên gelaai toe die gemeenskap begin oproerig raak. Sy vertel wat haar verder die hel in gemaak het, is dat die vên ’n entjie verder met die driver gery het en hom toe weer toegelaat om in sy eie kar verder te ry. Sy het die saak Donderdag by die polisie aangemeld. Sy sê toe sy by die polisiestasie aankom, sê ’n cop aan haar daar gaan niks van die saak kom nie, want die driver het ten minste ná die ongeluk stilgehou. “Ons weet nie nou wat vorentoe gaan gebeur nie.” Kapt. Sandra Janse van Rensburg, ’n polisiewoordvoerder, sê as die familie ongelukkig is oor die manier waarop die polisie die voorval gehanteer het, moet hulle hul klagtes op skrif stel en aan die stasiebevelvoerder van die Bethelsdorp-polisiestasie rig sodat dit ondersoek kan word.