GEDULD is die seisoen se wagwoord vir die jong Stormers-slot Salmaan Moerat. Verlede jaar se Junior Springbok-kaptein sê hy weet daar is verskeie senior spelers voor hom in die lyn vir ’n plek in die Kaapse franchise se Superrugby-span. Die Stormers spog omtrent met ’n slot-spens vol ervaring. Die Springbok Eben Etzebeth gaan sonder twyfel die nr. 4-trui dra wanneer die seisoen afskop. Chris van Zyl en JD Schick­erling is die ander gerekende rankers, terwyl daar nog on­sekerheid heers oor hoe Pieter-Steph du Toit, die ander Bok, aangewend sal word. Du Toit het hom laas jaar as steelkantflank in die Bokspan gevestig. Rassie Erasmus, Bok-breier, sal hom ook daar wil sien speel. Moerat het hom egter Sondag in die Stormers se oefenwedstryd as slot teen die Bulls in die Kaapstad-stadion goed van sy taak gekwyt. Maar hy sê hy is glad nie haastig om nou al van ’n permanente plek in die span te begin droom nie. “Ek is nog ’n jong speler en ek wil net meer leer van die ervare manne,” sê Moerat. “Ek sit en wag my kans geduldig af. As dit kom, wil ek reg wees om dit te gryp.” Volgens Moerat vat sy persoonlike aspirasies vir eers ’n back seat, want die Stormers wil vanjaar graag opmaak vir verlede seisoen se swak ver­tonings op die veld. “Kyk, daar gaan geleent­hede op my pad kom wanneer van die senior manne ’n ruskans kry. Baldraer “Ek werk maar intussen baie hard om sekere aspekte van my spel te verbeter.” Volgens die Paarliet wil hy graag sy rol as baldraer ver­beter en ook hard werk aan sy fiksheid. Die Stormers is Vrydag weer in aksie wanneer hulle in die Boland-stadion in Wellington teen die Boland-Kavaliers te staan kom. Moerat sê hy hoop om weer ’n speelkans te kry, maar die Stormers se afrigters gaan dalk hul ervare spelers teen die Kavaliers loslaat. Daar is net meer as ’n week oor voordat die Stormers op 16 Februarie die Bulls in hul openingswedstryd van die seisoen in Pretoria pak. Volgens Moerat was dit Sondag lekker om die Bulle met 33-28 te klop, maar dit be­teken niks as hulle dit nie op Loftus gaan herhaal nie. “Die groot ene is op 16 Februarie en hulle gaan goed voorbereid vir daardie game wees,” meen hy.