“ONS deal klaar met bendes! Nou moet ons nog keer dat die skool op ons kinders ineensak.” Só het moerige ouers, oumas en oupas gister vroegoggend voor die Laerskool Parkwood afgesak oor die skool se toestand. Die tragedie by die Hoërskool Driehoek in Vanderbijlpark het mense se oë laat oopgaan vir die toestand van hul eie kinders se skole. Parkwood se mense het posters gemaak om die aandag te vestig op hul bekommernis oor die lendelam skool. Hulle eis dat die Wes-Kaapse onderwysdepartement (WKOD) die 58 jaar oue skool herbou omdat dit volgens hulle nie veilig is of aan die veiligheidstandaarde voldoen nie. Oscar Samuels, ’n inwoner, sê hulle wil nie ’n kommissie hê wat moet ondersoek instel nadat die gebou op hul kinders geval het nie. Hulle wil eerder so ’n tragedie verhoed. “Ons regering glo hy moet reaktief wees pleks van pro-aktief. Ons as ouers doen ’n beroep op die regering. Ons gaan nie swyg nie. En ons kinders sal nie skole bywoon wat onveilig is nie,” sê hy. Samuels het bygevoeg dat die regering weet van Parkwood en amptenare wil nie die gemeenskap weer op die M5 hê waar hulle laas jaar vir huise betoog het nie. “As julle wil hê ons moet teruggaan pad toe, sal ons teruggaan, dié keer vir ons kinders,” sê hy. Hy het verder gesê hulle hou die regering dop en vra dat iets dadelik gedoen word. “Ons hou hulle dop en sal seker maak hulle deliver op hul promises,” sê hy. Anders ouers wat kinders in dié skool het, kla die skool het in 50 jaar nog geen verbetering aan die struktuur gesien nie. Kim Adriaanse sê: “Ouervergaderings word opelug gehou oor daar nie eens ’n skoolsaal is nie. “Die kinders sit buite op die teerblad wanneer daar ’n skoolvergadering is. “Die klasse is vrek warm in die somer en yskoud in die winter. “Hoe moet kinders onder sulke omstandighede leer?” Verander Satia Davids voeg by die klasse is propvol en daar is nie genoeg ruimte vir ál die leerders nie. “Iets moet hier verander, want só kan ons kinders nie leer nie. Dis nie reg dat ons kinders onder onveilige omstandighede skool toe gaan nie,” sê sy. Paul Phillips, ’n gemeenskapsleier, het gister ’n memorandum met die gemeenskap se versoeke aan die WKOD oorhandig. In die memorandum eis bekommerde ouers en gemeenskapslede dat Parkwood se voorlopige voorgestelde opgraderingsdatum van 2027 hersien moet word. Noodplan Hulle meen die skool moet nóú prioriteit geniet. “Ons eis verder dat die department ons binne sewe werkdae ’n tussentydse nood­plan gee om die bekommernisse dringend aan te spreek,” sê Phillips. Thandeka Jaftha, kring­bestuurder, het die memorandum namens die onderwysdepartement ontvang. “Ek belowe om dit in te handig by die distrikskantoor, wat dit aan die hoofkantoor sal gee,” sê sy.