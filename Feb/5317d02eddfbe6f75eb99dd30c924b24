DIE ingesteldheid van ’n rugbyspan wat lanklaas verloor het, het glo die groot verskil gemaak in die openingswedstryd van dié jaar se Sesnasiesreeks tussen Frankryk en Wallis in Parys. Die Walliese Drake het Vrydagaand met een van die beste terugvegpogings in rugby vorendag gekom om die Hane met 24-19 in die Stade de France te klop. Frankryk was ná 40 minute met 16-0 voor en dit het gelyk asof die tuisspan met dié ene sou weghol. Warren Gatland, Wallis se afrigter, en sy Drake het egter ander planne gehad. Hulle het toe die Franse se harte gebreek. Maar selfs Gatland het ná die wedstryd gesukkel om die perfekte bewoording te vind om sy span se fantastiese sege in die Franse hoofstad te verduidelik. “Dit was eienaardig,” het Gatland verstom aan WalesOnline gesê. “Om eerlik te wees, Frankryk was baie goed in daai eerste helfte. Ons het te veel foute begaan en balbesit afgestaan. “Ons wou dalk in die weersomstandighede te veel (opwindende) rugby probeer speel. In die tweede helfte was ons baie beter en ons kon ons kanse in punte omskep. Gerek “Vir my was die groot verskil tussen die spanne die feit dat ons ’n span geword het wat waarskynlik vergeet het hoe om te verloor en alles in die stryd kan werp vir ’n sege.” Wallis het met Vrydagaand se oorwinning sy segetog in onlangse toetse tot 10 gerek, terwyl Frank­ryk nou net een van sy laaste vier kragmetings kon wen.