PRES. Cyril Ramaphosa het Donderdag in die parlement gesê hy was nog nooit 'n spioen nie en het ook nie sy kamerade in die struggle verraai nie. Ramaphosa het gereageer op bewerings wat die Cope-leier, Mosiuoa Lekota, gister in die parlement gemaak het. Lekota het Ramaphosa daarvan beskuldig dat hy sy kamerade tydens die struggle verraai het. Volgens Lekota het Ramaphosa in die 1970’s aan die special branch geskryf toe Lekota en ander struggle heroes toegesluit was. Ramaphosa het volgens Lekota gesê sy kamerade het kommunistiese idees in sy kop geplant. Die president het vroeër in die parlement gesê dieselfde bewerings, dat hy 'n sell-out is, is teen oudpres. Nelson Mandela gemaak. "Ek en die eerbare Lekota was betrokke by bevrydingsveldtogte toe ons as jong studente saam op kampus was. Ek was gearresteer en vir ses maande aangehou. Niemand was toegelaat om my te sien nie," het Ramaphosa gesê. "My pa was 'n polisieman en hulle het om probeer kry om my om te praat om staatsgetuie te draai. Ek het geweier. Ek het hom gevra waarheen sal ek gaan as ek my kamerade verraai." "Ek het geweier," het Ramaphosa beklemtoon. Aaron Motsoaledi, gesondheidsminister, het gister gesê toe hy studenteleier van die Universiteit van Natal in die vroeë 1980’s was, was daar bewerings dat Ben Lango hulle uitverkoop het. Toe Lekota vrygelaat is uit Robbeneiland, het Motsoaledi-hulle vir hom ‘n kaartjie gekoop om hulle toe te spreek en die bewerings te bevestig. Lekota het aan hulle gesê dit was ‘n smeerveldtog deur die Boere om onenigheid te saai. “Jy het geen rede gehad om een Cyril Ramaphosa te beskerm nie,” het Motsoaledi gesê. Motsoaledi wou ook weet hoekom Lekota deel van Ramaphosa se veldtog was om in 1991 sekretaris-generaal van die ANC te word as hy ‘n sell-out was. - News24