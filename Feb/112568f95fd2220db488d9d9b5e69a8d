DIE bewering dat ’n pastoor laas naweek ’n man uit die dood opgewek het, gaan onder­soek word. Past. Alph Lukau van Alleluia Ministries International in Kramerville, Sandton, het dié beweerde miracle verrig. Kort nadat ’n video daarvan ver en wyd in die sosiale media versprei het, het drie begrafnisondernemers die kerk met regstappe gedreig. Die undertakers is Kings and Queens Real Funerals, Black Phoenix en Kingdom Blue Funeral Services. Hulle distansieer hulle van die “opwekking” en sê hulle is ingesleep by ’n scheme. Die kerk het later op sy storie gebacktrack en gesê Lukau het eintlik net die miracle voltooi wat God begin het. Dit was nadat mense gewonder het hoekom die “lyk” in die kis asemhaal. Vincent Amoretti, die eienaar van ’n maatskappy wat houtwerk doen, het Dinsdag op die radio gesê die vermeende Lasarus is een van sy werk­nemers, ’n 29-jarige Zimbabwiër genaamd Brighton. Brighton het verlede week aan Amoretti gesê hy gaan na ’n begrafnis. Hy het nog nie teruggekeer werk toe nie. Amoretti sê dis ook nie die eerste keer dat Brighton met die pastoor deurmekaar is nie. Hy beweer Brighton het die pastoor al voorheen met ’n “miracle” uitgehelp. By die vorige geleentheid het die vermeende Lasarus ook opgestaan, maar daai keer was dit uit ’n rolstoel, sê Amoretti. Hy het glo wonderbaarlik begin loop nadat Lukau hom die hande opgelê het. Nogtans beskryf Amoretti sy werker as intelligent. Luidens The Citizen is die “lyk” ook bekend as Elliot en het hy as ’n kameraman vir Lukau gewerk. Oopkop Die Kommissie vir die Bevor­dering en Beskerming van die Regte van Kulturele, Godsdienstige en Taalkun­dige Gemeen­skappe sal die ondersoek hanteer. Die voorsitter van die kommissie, Thoko Mkhwanazi-Xaluva, het gesê: “Ons gaan die ondersoek oopkop be­nader, asof die man dalk wel iewers in ’n lykhuis was.” – News24, EWN, Sowetan, The Citizen