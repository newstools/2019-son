DIE cops ondersoek sake van erge kindermishandeling nadat ’n 16-jarige kind glo drie dae lank met ’n ketting vasgebind was. ’n Ander kind (15), die biologiese kind van die vrou wat gearresteer is, is glo gereeld geslaan. Die cops het die verdagte, Galinda­ Nelson (52), Dinsdag gearresteer nadat hulle­ Sa­terdag­aand op die plaas toe­geslaan het. Kapt. Lindi­khaya Mkhontwana, polisiewoordvoerder, sê die polisie se eenheid belas met gesinsgeweld, kinderbeskerming en seksmisdade (FCS) het saam met maatskaplike ontwikkeling klagtes van kindermishandeling op die plaas Groenkloof naby Scherpenheuwel (sowat 25 km buitekant Worcester) gekry. “Daar word beweer een pleegkind is vir drie dae met ’n ketting om die nek vasgebind om die kind te straf. “Nóg ’n 15-jarige kind, wat daagliks geslaan is, het et­like sweephoue gehad.” Mkhontwana sê 10 kinders tussen die ouderdom van 2 en 12 is na ’n plek van veiligheid geneem. “Maatskaplike werkers is besig om die ander kinders te ondersoek om vas te stel of nóg klagte bygevoeg gaan word.” Dit lyk nie of die kinders seksueel aangerand is nie. Die verdagte het gister­oggend in die landdroshof in Worcester verskyn. Sy is in twee sake van kindermishandeling aangekla. Die saak is tot 13 Februarie uitgestel. Cayla Murray, woordvoerder van die Wes-Kaapse departement van maatskaplike ontwikkeling (DSD), sê die polisie het hulle Saterdag van moontlike kindermishandeling ingelig. “Die DSD het ’n span bestaande uit ’n supervisor, drie ervare maatskaplike werkers, drie maatskaplike gegradueerdes en twee maatskaplike hulpwerkers na die plaas gestuur,” sê Murray. “Die kinders het mediese hulp gekry en veiligheids­ouers is geïdentifiseer om na die kinders om te sien. “Ouers is ook gebel waar daar telefoonnommers was en verwysings na plaaslike kantore van die DSD is ook gedoen om adresse te kry.” Volgens Murray het die Worces­ter-kinderhof van die kinders­ in ’n plek van veiligheid­ geplaas en die ondersoek duur voort.