VEILIGHEID by skole is skerp onder die soeklig nadat twee leerders van die Hoërskool Lentegeur in die hospitaal beland het ná ’n messtekery gister by die skool. Die twee het ernstige steekwonde opgedoen. Een van die leerders is in die kop en nek gesteek. Volgens Bronagh Hammond­, ’n woordvoerder van die Wes-Kaapse departement van onderwys, is die twee in gr. 9 en 11. Hammond sê: “Die voorval het plaasgevind net voor die skool begin het. “Twee leerders, albei 16 jaar oud, was betrokke by ’n messtekery op die skoolgrond. Die sekuriteit by die skool is opgeskerp en die hulp van die polisie is ingeroep. “Die leerders en opvoerders het ook berading ontvang. “Ons is baie bekommerd oor wat gebeur het by die skool en die voorval word deur die polisie ondersoek.” Volgens Hammond het amptenare van die departement van onderwys gehelp om die situasie by die skool onder beheer te bring. Baklei ’n Leerder van die Hoërskool Strandfontein is verlede week met ’n skêr gesteek. Twee leerders het met mekaar in die klaskamer baklei en een het die ander een met die skêr in die rug gesteek. In nog ’n voorval ook verlede week by dieselfde skool was ander leerders by ’n geveg betrokke. Niemand is ernstig beseer in die bakleiery nie. Vroeër dié jaar moes twee laerskoolleerders van die Primêre­ Skool Manenberg ook mediese behandeling ontvang nadat hulle mekaar gesteek het. Die opsigter, wat tussenbeide getree het, is ook in die voorval beseer. Die twee gr. 6-leerders het in die klaskamer gestry en die een is met ’n skêr gesteek. Die een leerder het by die klaskamer uitgehardloop en ’n bottelkop gaan haal, waarmee hy toe die ander leerder gesteek het.