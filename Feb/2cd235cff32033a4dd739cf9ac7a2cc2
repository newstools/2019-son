MET krieket se Wêreldbekertoernooi ’n paar maande weg, het Suid-Afrika dalk reeds sy eie Andrew “Roy” Symonds gevind. Dis iemand wat met die kolf en bal ’n wedstryd op sy kop kan draai. Andile Phehlukwayo het reeds daai soort belofte vir die Proteas in die eendag- en T20-reeks teen Pakistan bewys. Daar word egter nog uit verskeie oorde gevoel die 22-jarige hotkloukolwer en regterhandse naatbouler is te wisselvallig met sy vertonings. Dieselfde is egter 16 jaar gelede – voor die WB-toernooi in Suid-Afrika – van die legendariese Symonds gesê. Liefhebbers en kenners van die sport sal onthou hoe Ricky Ponting, destydse Australiese kaptein, onder die media deur­geloop het oor Symonds se insluiting. Daar is uit verskeie oorde gevoel Symonds het te min gedoen om sy plek in die WB-span te regverdig. Die boorling van Birmingham, Engeland, het toe met een van die beste kolfbeurte in die Suid-Afrikaanse skouspel vorendag gekom toe hy ’n onoorwonne 143 lopies teen Pakistan gemoker het – sy eerste 100-tal in ODI-krieket. Dié telling sou die derde hoogste een vir die 2003-toernooi wees, met Symonds wat ook twee belangrike 50-talle sou moker. In 2007 was Symonds ook ’n lid van Ponting se span wat weer die WB-titel, dié keer in die Wes-Indiese Eilande, sou wen. Phehlukwayo staan op die drumpel van deelname aan sy eerste WB-toernooi, en die Proteas is desperaat om ’n veelsydige speler te vind wat met die kolf en die bal bestendig vertoon. Uitgeskakel Snaaks genoeg het die Proteas in 1999 in Engeland – waar vanjaar se WB weer plaasvind – so ’n speler in die vorm van Lance Klusener gehad. Alles het egter tot ’n hartseer einde gekom toe die Aussies die Proteas in die halfeindronde uitgeskakel het. Phehlukwayo kry vandag in Pretoria weer kans om sy aandele te laat groei vir ’n WB-plek wanneer Suid-Afrika Paki­stan in die derde en laaste T20-stryd pak. Dit begin 18:00 op SABC3 en SS 202.