HAAI, Sonlanders! Vandag plaas ons ’n lekker kortverhaal uit die pen van NORMAN EVERTSON. Hy noem dit “’n Tweede Kans”. Lekker lees! TANNIE Bets maak haar motor se kattebak oop en sit haar Shoprite-inkopiesak daarin. Dan loop sy om en skuif agter die stuurwiel in. Sy is op die punt om die enjin aan te skakel toe daar ’n klop aan die ruit is. Sy draai haar kop en sien die seun langs die motor staan. Hy sê iets, maar sy hoor niks. Die motorruit is toe en tannie Bets is hardhorend. Sy laat sak die motorruit. Halfpad. “Ja?” vra tannie Bets. “Het Antie nie ’n R5 vir ’n broodjie nie, asseblief?” vra die seun. Hy hou sy hande bakkie. Tannie Bets kyk hom goed deur. Hy’s jonk en in ’n gehawende toestand. Tannie Bets skud haar kop. Sy grawe in haar handsak totdat sy haar beursie raakvat. Sy haal ’n R20-noot uit en hou dit na die seun toe uit. “Hierso. Gaan koop vir jou iets om te eet. Nie gom nie, hoor jy?” sê sy gebiedend. “Nee, nooitie, Antie. Ek issie by dittie, Antie. Dankie, Antie.” Hy neem die geld en klem dit styf met albei hande vas. Tannie Bets skakel die motor aan en ry dan stadig uit die parkeerblok. Ruben Jansen is sommer baie beïndruk met die antie. Sjoe, ’n hele R20! Gewoonlik druk die mense net ’n muntstuk of twee in sy hande. Hy loop na die winkel en koop ’n bruinbrood en kouevleis. Daarna stap hy huis toe. Bos toe. LATER die aand sit Pieter en Jacques, Ruben se “straatvriende”, om ’n vuurblik. Ruben sluit by hulle aan. Dis ’n gewoonte van hulle. Voordat hulle gaan slaap, kom hulle eers bymekaar. Dan praat hulle oor die dag se gebeure. Jacques, die oudste van die drie, vertel van ’n huis waar hulle maklik ’n kraak kan slaan. “Wat sê julle? Gaan ons die plek visit?” vra hy. “Count me in,” antwoord Pieter sommer onmiddellik. “En jy, Ruben?” Ruben hou nie van die inbreek-idee nie. Hy bedel eerder vir geld en kos. Maar as hy nou weier, gaan hulle dink hy’s ’n sissie. ’n Papbroek. En dít wil hy nie hê nie. Dus stem hy teësinnig in. DIE volgende dag net ná middernag stap drie figure in Bokmakieriestraat af. Dis stil. Geen mense of honde in sig nie. Die meeste huise in dié straat is in donkerte gehul. Heel waarskynlik slaap die mense nou al. Slegs hier en daar brand ’n buitelig wat ’n erf belig. Die drietal stap in stilte voort. Wanneer hulle wel praat, is hul stemme gedemp. “Daa’s hy, manne,” sê Jacques in ’n fluisterstem. Hy beduie na ’n huis aan hul regterkant. “Soos ons afgespreek het, gaan ek en Ruben in. Pieter, jy bly hier. Hou jou oë en ore oop,” gee hy die laaste instruksies. “Goed ... Kom, Ruben, laat ons weg wees,” sê Jacques dan. TANNIE Bets kan nie slaap nie. Sy staan op en loop kombuis toe om ’n glas melk te kry. Dit help glo vir slapeloosheid. Sy haal ’n glas uit die kombuiskas en stap na die yskas. Sy haal die boksie melk uit. Tannie Bets is ingedagte. Sy dink aan die verwaarloosde straatkind. Sy is nie bewus van die twee gestaltes wat op hul tone die kombuis binnesluip nie. Haar rug is na hulle gekeer. Jacques sien ’n broodmes op die opwasbak lê. Hy tel die mes ver­sigtig op. Tannie Bets maak die yskasdeur toe en draai niksvermoedend om. Toe sien sy hulle. Haar oë rek wawielgroot. Inbrekers! Een het ’n mes in die hand. ’n Gil bars oor haar lippe. Die boksie volroommelk val uit haar hand. Die leë glas ook. Glasskerwe spat in alle rigtings. Ruben trek sy asem skerp in. Sy oë staan soos DStv-skottels. Hy herken die vrou onmiddellik. Dis dan die antie wat hom ’n R20 gegee het! Jacques lig die mes. Ruben besef sy gaan lelik seerkry as hy nie nou vinnig optree nie. “Jacques, moenie!” skree Ruben en spring terselfdertyd voor tannie Bets in. Alles gebeur blitsvinnig. In plaas van tannie Bets, tref die mes Ruben met ’n dowwe plofgeluid in sy regterbors. Bloed stroom onmiddellik uit die wond. Dit vlek sy verslete T-hemp donkerrooi. Sy gesig vertrek van pyn. Hy val met ’n slag op die vloer neer. Tannie Bets is wasbleek en kortasem van skok. Verbouereerd gooi Jacques die bebloede mes op die vloer neer en hardloop buitentoe. Hy skree vir Pieter hulle moet maak dat hulle hier wegkom. Tannie Bets besef Ruben het ernstig seergekry. Sy bel die ambulans en die polisie. Hulle daag kort ná mekaar op. Enkele minute later jaag die ambulans met Ruben na die plaaslike hospitaal. Die polisieman begin met tannie Bets se verklaring, maar sy stop hom. “Ek is ongedeerd, Sersant, en hier is niks gesteel nie. So, ek sien nie die nodigheid om ’n saak te maak nie,” sê tannie Bets. Ruben word in die hospitaal opgeneem. Dis net ’n vleeswond, sê die dokter. Hy’s buite gevaar en behoort oor ’n dag of twee weer op die been te wees. Ook Ruben weier om ’n saak te maak. Dit was ’n ongeluk, sê hy vir die polisie. Later dieselfde dag ontvang Ruben ’n onverwagte besoeker. Dis tannie Bets. Hoekom sal sy hom kom besoek? “Ruben...” begin tannie Bets, “hoekom het julle nou juis my huis uitgekies om by in te breek?” Ruben kry skaam en voel skuldig. Hy vertel haar dit was een van sy vriende se idee. “Maar Antie móét my glo, ek het rêrig nie geweet dis Antie se huis wat Jacques van gepraat het nie,” sluit hy af. Tannie Bets kan sien hy is opreg berouvol. Sy kry hom jammer. Hy’s nog ’n kind, dink sy. Hy verdien nog ’n kans in die lewe. “Kom bly by my, Ruben,” sê tannie Bets skielik. Ruben kan omtrent sy ore nie glo nie. “Is Antie nou ernstig?” vra hy onseker. Want dit klink darem te goed om waar te wees. “Ja, jy het reg gehoor. Ek wil hê jy moet by my kom woon. Jy het immers my lewe gered.” “Baie dankie, Antie,” sê Ruben terwyl die trane vrylik oor sy wange stroom. Wat dink jy van hierdie storie? Enige voorstelle? SMS na 32369