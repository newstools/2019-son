’N BAAISE tiener is Woensdag in die Baaise streekhof skuldig bevind op klagte van moord, roof en die onwettige besit van ’n vuurwapen en ammunisie. Dit volg nadat hy Ralph Vorster (35) op 23 Junie 2017 omstreeks 15:30 doodgeskiet het. Die 17-jarige moordenaar is ’n lid van die Spotbouer-bende. Guardjie Vorster het met sy taxi in Barberryrylaan in Bethelsdorp gestop om passasiers op te tel. Terwyl hulle nog in dié straat was, het die tiener (wat toe 15 was) ’n gun uitgepluk en die guardjie beveel om uit die taxi te klim en te hardloop. Hy het Vorster toe verskeie kere geskiet. Die slagoffer is dood buite sy taxi gevind. Die polisie se eenheid teen bendebedrywighede het die seun twee maande later ge­arresteer. Hy word op 29 Maart gevonnis.