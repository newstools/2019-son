XOLANI Sotashe, ANC-leier in die Stad Kaapstad, is op die oorlogspad. Sotashe dreig selfs om die Kaapse uitvoerende mayor, Dan Plato, by die SA Menseregtekommissie te verkla. Plato is laas week in Mitchells Plain opgeneem toe hy met ’n lid van die publiek op die kantlyn van ’n openbare vergadering gesels het. Die lid van die publiek het Plato gevra oor die allokasie van die Stad se begroting en die impak van immigrante daarop. ‘Ape’ ’n Vryskutkameraman, Wesley Fester, het dié gesprek by die gemeenskapsaal in West­ridge opgeneem. Sotashe sê verder Plato het op dieselfde vergadering versuim om nog ’n inwoner te vermaan wat na die nasionale regering as “ape” verwys het. Toe Son Sotashe gister om kommentaar nader, was hy juis besig om aan Plato te skryf om ’n verduideliking te eis. ’n Moerige Sotashe eis: “Plato moet ons die syfers wys waarna hy verwys as hy sê 99% van die Stad se begroting word uitgegee op mense wat na die Wes-Kaap verhuis het. “Hy moet verduidelik van wie hy praat. “Sy uitlatings is glad nie toevallig nie, want dis presies hoe die DA voel oor swart mense.” Maar in die video-opname, wat in Son se besit is, sê Plato glad nie 99% van die Stad se begroting word op inkommers uitgegee nie. Die mayor sê wel heel ernstig: “Ons betaal op die huidige oomblik, soos ons nou praat ... vir 99% van diegene wat na die Wes-Kaap kom. Die twee van ons betaal vir hulle. Hulle kan nie vir hulleself sorg nie.” Plato sê wel: “Baie van die begroting gaan ongelukkig na hulle. Dit is die challenge, ’n reusagtige challenge. ’n Mens moet dit in ag neem.” Plato se spindokter, Greg Wagner, sê daar’s niks ongehoords aan Plato se reaksie op vrae van ’n belastingbetaler nie. Wagner sê: “Daar is niks fout met sy uitlatings nie, ten spyte van die ANC se pogings om sy woorde te verdraai. ‘Vlugtelinge’ “Mayor Plato het al gewaarsku teen mense wat die media kort voor ’n verkiesing soos in hierdie geval manipuleer.” Die Wes-Kaapse premier, Helen Zille, was in 2012 in die sop nadat sy na leerders van die Oos-Kaap wat in die Wes-Kaap skool loop as “vlugtelinge” verwys het. Die ANC het gesê Zille se woorde beledig swartes.