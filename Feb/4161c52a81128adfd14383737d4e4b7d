DIE rugbyspan van Belhar het sy titel suksesvol verdedig in die Darling-sewestoernooi. Die gewilde toernooi is Sater­dag op die Darling-sportterrein in dié Swartlandse dorp gehou. Belhar het die span van die Universiteit van Wes-Kaapland (UWK) in die eindstryd met 24-7 geklop nadat hy in die halfeindstryd met Strand klaargespeel het. Gerelegeer In die ander halfeindstryd het die UWK-studente met Hamlets (7-17) afgereken. Dit is ’n baie belangrike sege vir Belhar, wat aan die aan die einde van verlede seisoen na die Westelike Provinsie se Superliga B gerelegeer is. Die span het talle seisoene onder moeilike omstandighede in die WP se elitekompetisie meegeding. Die sukses sal die klub se vertroue om weer na die WP se Superliga A te kan terugkeer ’n groot hupstoot gee. Hoewel Belhar met die louere weggestap het, is Röhaan-Peter Adams van UWK as die speler van die toernooi aangewys. Die 23-jarige Adams is ’n onderwysstudent in sy derde jaar. Cup-eindstryd: Belhar 24, UWK 7 Plaat-eindstryd: Helderberg 33, Blue Stars 5; Bowl-eindstryd: Velddrif 28, Delicious 14.