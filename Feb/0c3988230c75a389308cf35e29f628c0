DIE Westelike Provinsie Krieketraad is amptelik op soek na ’n nuwe leier. Dit volg nadat Beresford Williams onlangs tot adjunk-president van Krieket Suid-Afrika verkies is. Hy was sewe jaar aan die stuur van die Kaapse krieketunie. Williams is al vir meer as 25 jaar betrokke op verskillende vlakke as WP-administrateur. Benoemings Maar dit wil voorkom asof Williams nie onmiddellik vir die WP verlore sal wees nie. Hoewel KSA se grondwet bepaal dat hy afstand moet doen van alle poste, dien hy steeds as raadgewer op die WP se bestuur. Nabeel Dien, die CEO van die WP, sê benoemings vir Williams­ se pos word nog ingewag. Hy wou egter nie bespiegel wie Williams sal opvolg nie. Nick Kock is wel die huidige adjunk en daar is ’n sterk gevoel dat hy by Williams sal oorneem. Die proses sal teen 1 April voltooi wees. Dien sê: “Kom, laat ons wag vir die nominasies, dan kan daar bespiegel word. “Ondervinding het my geleer dat sulke bespiegeling tot onenigheid kan lei. “Dit is nie wat ons graag wil hê nie. “Ons wil Williams bedank vir sy lojaliteit teenoor die sport, sowel as die WP. “Ons wens hom alle sterkte toe en weet hy sal die sport op nasionale vlak met trots en passie dien.”