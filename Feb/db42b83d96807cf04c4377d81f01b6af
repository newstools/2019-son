NADAT hy 12 jaar na sy seun gesoek het, het ’n pa sy laitie uiteindelik in ’n shelter in die Kaap opgespoor. Bashir Wadda, oorspronklik van Rwanda, het Maandag al die pad uit Swede gekom om sy seun Isaac Kangume (12) huis toe te vat. Isaac kon nie die breë smile keer toe sy pa met ’n groot tas vol splinternuwe name brand-klere daar opdaag nie. Wadda is ’n suksesvolle sakeman wat woon in Swede, waar hy al jare verskeie besighede bedryf. Maar al dié sakesukses het min gedoen om die hunkering na sy verlore seun te stil. Wadda sê: “Toe ek die eerste keer in Swede aangekom het, het ek gebid dat ek my seun sal vind.” Maliga Naidoo van die Cravenby Care Centre, waar Isaac tuis was, het dit vir Wadda moontlik gemaak om met sy seun te herenig. Volgens Naidoo het Isaac sedert hy maar net vier jaar oud was, saam met sy ma by haar in die shelter gebly. Sy vertel: “Die ma het altyd aan Isaac gesê sy pa is in die oorlog dood. “Ons het self nie eens geweet sy pa lewe nog nie. Sorg “Terwyl Isaac en sy ma hier gewoon het, het dinge nie so lekker gegaan nie. “Ek het die ma gevra om te trek en die maatskaplike werkers het die kind in my sorg geplaas.” ’n Opgewonde Wadda vertel hoe hy tydens sy soektog uitgevind het dat sy seuntjie by Naidoo in die shelter tuis was. Hy vertel: “Ek het my familie na haar gestuur. Toe hulle hom by die shelter kry, het ek hom be­lowe ek sal hom kom haal. “Noudat ek my seun gevind het, voel ek opgewonde dat hy by my gaan kom bly.” Wadda sê sy ander vyf kinders kan nie wag om hul nuwe boetie te ontmoet nie. Wadda verduidelik: “Ál vyf my ander kids woon saam met my ma in Uganda. “Ek wil eers hulle almal se papierwerk regkry voordat hulle by my in Swede kan kom bly. Dis nie so maklik om burgerskap in Swede te kry nie.”