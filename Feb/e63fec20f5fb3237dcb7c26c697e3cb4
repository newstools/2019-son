’N GROEN skoolbord en stukkie kryt is ál wat onnies van die Hoër­skool Cathkin in Heideveld nodig het om klas te gee. Wanneer jy by dié skool se hekke instap, lyk dit asof die leerders lekker jolig pouse hou. Maar as ’n mens nader stap en die groen bord teen die boom sien, besef jy die leerders is eintlik besig met ’n klas. Cathkin se leerders kry in die buitelug klas omdat hulle te bang is om in die vervalle skoolgeboue te wees. Ná amper 44 jaar is dié strukture op hulle laaste. Leerders sê hulle sal liewer buite onder die bome klas loop as om die hele tyd met die een oog dak toe te staar en te wonder wanneer dit inmekaar gaan sak. Daar is ook bewerings dat onnies hulle kryt wil neersit en die job wil los oor die geboue so onveilig is. Ouers wat gister by Son se besoek by die skool was, moan­ oor daar nie eens buitemuurse aktiwiteite is om die leerders op ander maniere besig te hou nie. Ouers wat lid is van die organisasies Mothers for Justice en die Walking Bus Project sê hulle is bekommerd omdat die leerders nou buite in die somerhitte en wind moet klas loop. Volgens Samantha van der Rheede kry die leerders nou al ’n tydjie in die buitelug klas. Blykbaar wag die skool al baie lank vir die departement om besoek af te lê. Bronagh Hammond, woordvoerder van die onderwysdepartement, sê hulle is bewus daarvan dat van die leerders uit hulle klaskamers verwyder is. Hammond sê ’n ingenieur is geskeduleer om gister na die skool te gaan nadat kommer oor die struktuur van die skoolgeboue ontstaan het. Vervang “Ons wag vir terugvoer van dié kundige,” sê Hammond. “Die skool is ook geoormerk om vervang te word in lyn met die departement se vervangingsprogram in 2021-’22.”