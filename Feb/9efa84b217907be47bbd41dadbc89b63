NÁ ’N week van hoogdrama agter die skerms sal die Stormers vandag alles in die stryd wil werp om sake op die speelveld reg te stel. Dít is wanneer die Stormers teen die Bulls (vanaf 16:15) in die Kaapstad-stadion in ’n Marvel Super­hero warm-up game te staan kom. Die Kaapse franchise sal in die mondering van die Marvel Superheld Thor uitdraf, terwyl die Bulls op hul beurt in Captain America-truie sal pronk. In die voorwedstryd (afskop 14:00) sal die Lions (Spider-Man) en die Sharks (Black Panther) sake uitspook. Ál die aandag gaan egter op die vertoning van Robbie Fleck, afrigter van die Stormers, se span wees, veral nadat die spelers en die afrigters vandeesweek vir ál die verkeerde redes in die nuus was. Dis altyd ’n jammerte wanneer ál die voorseisoense koerant­opskrifte op ongegronde nega­tiewe stories fokus. Benewens die rumours van onmin in die kamp en dreigende spelerstakings, was daar gerugte dat DHL sy borgskap van die Stormers wil onttrek. Dít as daar nie van Paul Treu, voormalige hulpafrigter van die Stormers, ontslae geraak word nie. Om sake verder te vererger, blyk dit dat ’n sekere faksie in die afrigtingspan verantwoordelik is vir die onstuimigheid in die kamp. Volgens Son op Sondag se bronne het dié faksie ’n smeerveldtog teen Treu geloods. Die Westelike Provinsie-rugbyunie en die borg het egter ’n verklaring uitgereik waarin hulle bevestig die gerugte rondom Treu is fake news. Met ál die drama wat tans agter die skerms aan die gang is, het die spelers steeds hul bes gedoen om vir vandag se kragmeting met ’n Springbok-gelaaide Bulls-span voor te berei. Beïndruk En wat dié Noord-Suid-derbystryd net soveel interessanter gaan maak, is dat dié twee spanne mekaar weer oor twee weke op Loftus Versfeld in Pretoria in die eerste game van die Superrugby-reeks gaan aandurf. Fleck se groep van 26 spelers wat vandag in aksie gaan wees, lyk meer na ’n B-span. Dié spelers sal almal vandag wil beïndruk. Daarteenoor het Pote Human, die Bulls se coach, besluit om ál sy Bokke van meet af in te span. Die Stormers sal egter baie gou van al die drama moet vergeet. Hulle sal op hul job móét fokus en nie toelaat dat dit hul spel negatief beïnvloed nie.