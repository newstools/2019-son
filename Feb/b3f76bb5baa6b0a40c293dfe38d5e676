LIEWER kinders onder bome as kinders onder rubble ... Dít was gister die besluit van die bestuur van die Laerskool Pinedene in Ravens­mead in die Kaap. Die skool se besluitnemers is dit eens blok C van dié skool is struktureel te onveilig om leerders te huisves. Die leerders van 13 klas­kamers loop nou buite onder die bome langs die grensdraad skool. Dis duidelik die skoolgemeenskap neem nie die tragedie ligtelik op wat hom Vrydag­ by die Hoërskool Driehoek in Vanderbijlpark afgespeel het nie. Vier van Driehoek se leerders het gesterf en talle is beseer toe ’n loopvlak op die eerste verdieping die gees gegee het. Baie lê steeds in die hospitaal. Dié gebeure het die op­trede van Pinedene se skoolbestuur verhaas. Gister het die bestuur die desperate besluit geneem dat leerders maar eerder onder die koeltebome moet klas kry as in ’n onveilige gebou. Twyfelagtig Blok C van Pinedene huisves 13 klaskamers in ’n dubbelverdiepinggebou. Maar die toestand van dié blok is twyfelagtig. Dis so erg, as kinders op die boonste verdieping se loopvlak hardloop, kan die mense op die grondvloer voel hoe die gebou skud. Verder is daar oral krake in die mure van die gebou – en van die hoekstene beweeg selfs. Toe Son gister by die skool aankom, het leerders van die 13 geraakte klasse onder bome gesit en klas loop. Die onderwysers in die wankelrige blok het geweier om lesse in dié gebou te gee. Rosita Barends, voorsitter van die skoolbeheerliggaam, sê hulle het die Wes-Kaapse onderwysdepartement (WKOD) al ’n paar jaar oor die gebou gewaarsku. Volgens haar het die skool ook al by die departement van openbare werke aansoek gedoen vir die oprigting van ’n ander gebou. Sy sê die betrokke gebou is ’n asbesstruktuur wat al sedert die 1970’s staan. Barends voeg by: “Dis beter om veilig te wees as om môre te sit met die hande in die hare soos wat gebeur het by daai skool (die Hoërskool Driehoek). “Ons weet dis ongemaklik vir die kinders om onder bome te leer en vir die onderwysers om daar klas te moet gee.” Uitgesteek Barends sê beamptes van die WKOD het gisteroggend by hulle skool uitgesteek nadat die skoolbestuur hulle oor die buitelug-situasie ingelig het. Volgens Barends sal ’n ingenieur vandag by die skool wees om die gebou te assesseer. “Ons sal dan vir seker weet hoe veilig of onveilig die gebou is,” voeg sy by. ’n WKOD-woordvoerder, Millicent Merton, het bevestig dat die distriksdirekteur gisteroggend by die skool besoek gaan aflê het. Volgens haar is die distriksdirekteur van mening dat bou-ingenieurs na die skool moet kom om die veiligheid van die gebou te bepaal. Merton sê die WKOD het 240 skole sedert 2015 in die provinsie opgegradeer. “Meer as R600 miljoen word jaarliks vir dié program toegewys,” sê sy.