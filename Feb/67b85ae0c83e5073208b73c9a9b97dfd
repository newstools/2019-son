CECIL Afrika se onselfsugtigheid word hierdie seisoen kwaai gemis in die Springbok-sewesrugbyspan (Blitsbokke). Neil Powell, die afrigter, draai nie doekies om oor hoe belangrik dié veteraan-spelskepper is nie. Die Blitsbokke het verlede naweek weer sonder Afrika vir die volgende twee toernooie van die Wêreldreeks op ’n vliegtuig gespring. Hulle speel hierdie naweek in Las Vegas en die daaropvolgende een in die Kanadese stad Vancouver. Afrika is weer by die huis gelos, aangesien dié boorling van Port Elizabeth nog nie 100% van ’n voorseisoense besering (dyspier) herstel het nie. Powell het voor die Blitsbokke se vertrek erken Afrika se invloed was in die vorige vier toernooie opvallend. “Ek dink ons mis vir Cecil in die sin dat hy een van ons min spelskeppers is. Hy sal altyd geleenthede vir die spelers rondom hom maak, terwyl iemand soos Justin (Geduld) baie vir homself geleenthede skep,” het Powell gesê. Die Blitsbok-breier meen egter nie Geduld doen iets verkeerd nie, want Geduld is ’n speler wat hy as iemand met daardie X-faktor beskou. Floreer “Cecil is een van daai manne wat nie sommer met die bal doodgaan nie. Hy kyk altyd hoe hy ouens in ’n beter posisie in ’n gaping kan sit. “As jy na ons huidige sisteem gaan kyk, het ons nie nog so ’n ou wat in daardie afdeling van die spel floreer nie. Dit is iets wat ons nogal kwaai mis.” Powell is egter vol hoop dat ’n jong talent soos Stedman Gans as ekstra spelskepper – soortgelyk aan Afrika – na vore kan tree. Al vervul Gans meer die rol van senter, is hy deur Powell die ekstra verantwoordelikheid gegee om as spelskepper op te tree. “Met Japie (Dewald Human) uit, kyk ons na Stedman om daai nr. 10-rol te vervul. Hy het nogal baie goed in ons vorige toernooi gedoen.” Die Blitsbokke speel in groep C van die Las Vegas-toernooi teen Japan, Chili en Engeland. Die Las Vegas-toernooi begin Saterdag 01:00 op Super­­- Sport 1 (DStv-kanaal 201).