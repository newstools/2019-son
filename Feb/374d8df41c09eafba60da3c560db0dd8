CRISTIANO Ronaldo wil hê sy klub moet drie van Real Madrid se sterspelers Italië­ toe lok. Die Portugese sokkerster het sy klub, Juventus, versoek om Marcelo, Isco en James Rodríguez vir die komende­ seisoen te werf. Dít is luidens Tuttosport, ’n dagblad in Turyn, waar Juventus gesetel is. Ronaldo reken dié drie spelers sal die Old Lady oorweeg as Real nie die Champions League wen nie. Ronaldo het gister 34 geword en sal dié spelers se hulp volgende seisoen waardeer om sy indrukwekkende rekord te handhaaf. Vriende Ál drie spelers se toekoms by Real Madrid is duister. Isco, wat vir Spanje speel, sit deesdae meer langs die kantlyn. Luidens gerugte is hy nie meer ’n gunsteling van Santiago Solari (afrigter) nie. Isco wil glo graag die volgende transfer window benut om te skuif na ’n klub waar hy heeltyd speeltyd kan kry. Marcelo, wat vir Brasilië speel, het oor die jare goeie vriende met Ronaldo geword. Ook hý sit deesdae al hoe meer langs die kantlyn. Juventus se Alex Sandro speel in dieselfde posisie as Marcelo. Sandro word glo baie gekritiseer vir sy verdedigende spel. Dalk oorweeg hy dit om maar ’n lange te gooi. Rodríguez speel tans vir Bayern München in die Duitse Bundesliga. Real leen dié Colombiaan al byna twee jaar aan Bayern­ uit. Rodríguez se kontrak verstryk aan die einde van die huidige seisoen en hy wil nie aanbly nie. Juventus sal egter moet veg vir Rodríguez omdat Arsenal­ se breier, Unai Emery­, ook in dié middelveldspeler belangstel. Dié twee klubs het reeds sake gedoen met Aaron Ramsey. Ramsey verruil die Gunners aan die einde van die seisoen vir Juventus. – Sportredaksie