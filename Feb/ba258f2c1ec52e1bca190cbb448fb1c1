CAPE Town City se coach, Benni McCarthy, en sy eweknie van die Maritzburg United-elftal, Eric Tinkler, teiken albei meer as net ’n sege wanneer die spanne Saterdag in die Premierliga (PSL) kragte meet. Die stryd in die Athlone-stadion begin 15:30. City wil die druk op die voorlopers behou en Maritzburg wil uit die relegasie­sone kom. Daar is ook ’n ryk geskiedenis tussen Tinkler en City. After all, Tinkler was daar met die Citizens se geboorte en het ook sukses in sy debuutseisoen behaal toe hy die Telkombeker verower het. Hy’t City ook van ’n top-ag-posisie verseker. Alles het van daar af skeefgeloop en dit het McCarthy se tyd geword om die septer te swaai. Nodeloos om te sê – dié rekord-doelskieter van Bafana Bafana doen ’n uitstekende job. McCarthy het selfs reeds sukses geproe. Dis toe hy die MTN8-trofee vroeër in die seisoen gelig het. Die laaste ding wat McCarthy sal wil hê, is dat Tinkler sy gewig in sy agterplaas kom rondgooi – veral nie in die Athlone-stadion waar City ’n goeie rekord het nie. Maritzburg, wat sukkel om uit die laaste plek te kom, sal verwag om minstens ’n punt in te samel. McCarthy en Tinkler is nie juis goeie pelle nie. So, die vonke kan spat – op en langs die veld, want albei het sterk persoonlik­hede en sê wat hulle dink.