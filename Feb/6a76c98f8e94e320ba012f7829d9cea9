GISTER was raadslede weer warm onder die kraag nadat twee verloopte, voormalige DA-raadslede in die Baaise raadsaal toegelaat is. Dit was die Nelson Mandelabaai-metro se eerste raadsitting van 2019. Raadslede van die DA en ACDP het die speaker, Buyel­wa Mafaya (ANC), op haar tone gehou nadat hulle gesien het dat Trevor Louw en Neville Higgins hul plekke in die raadsaal inneem. Retief Odendaal (DA) het gesê dis ontoelaatbaar omdat die Onafhanklike Verkiesingskommissie reeds twee vakante poste in die raad verklaar het. Morné Steyn (DA) het bygevoeg dat die hof se beslissing steeds geldig is. Hy het gesê as die vergadering voortgaan en besluite geneem word, kan dit onwettig wees. Makhi Feni (ANC) het gesê Louw en Higgins het die reg om teen die hofuitspraak te appelleer. “Die twee raadslede het ’n appèl gebring, wat beteken die beslissing is nie effektief nie totdat die appèl afgehandel is.” Andile Lungisa (ANC) het saamgestem en gesê die DA-raadslede moet hof toe gaan as hulle die saak wil betwis. Mafaya het die waarnemende stadsbestuurder, Mbuzeli Nogqala, kans gegee om te praat. Nogqala het gesê: “Die vraag of die DA die partylidmaatskap van raadslede Higgins en Louw wettig beëindig het, is onderworpe aan ’n aansoek om verlof tot appèl voor regter (Elna) Revelas. In die hofbeslissing is daar bevind dat die DA hulle partylidmaatskap regverdig en wettig beëindig het. “Revelas se beslissing en bevindings is dus opgeskort ingevolge wets­artikel 18(1) van die Wet op Hoë Howe no. 10 van 2013. Ek is aangeraai dat raadslede Higgins en Louw raadslede bly totdat die aansoek om verlof tot appèl aangehoor en uitspraak gelewer is.” Geskrap Drie items was op die agenda vir dié spesiale raadsitting. Die eerste was ’n oorsig van die Metro se jaarverslag vir 2017-’18. Die tweede item, wat handel oor ongemagtigde uitgawes in die boekjaar 2017-’18, is geskrap. Die derde item gaan onder meer oor die middeltermyn-begroting. Die raad het verdaag. Louw en Higgins was nie vir kommentaar beskikbaar nie.