KROTOA, Eva van de Kaap is ’n aangrypende musikale teaterproduksie wat die harte diep gaan roer. Die talentvolle Sylvia Vollenhoven is die skrywer, producer en storieverteller. Dié merkwaardige vrou is ook professor aan die Universiteit van Johannesburg, waar sy studente in kommunikasiekunde oplei. “Ek was nog altyd geïnteresseerd in die Suid-Afrikaanse geskiedenis, veral die geskiedenis van ons eerste nasies, die Khoi- en San-mense,” vertel Sylvia. Sy wil die fokus plaas op ’n deel van ons geskiedenis wat sekere mense wil ignoreer en onder die mat invee. “Kinders groei op met ’n minderwaardigheidskompleks wat tot drank- en dwelmmisbruik kan lei. Dit is nie toevallig dat onse gemeenskappe met dié probleme sukkel nie.” Vir Sylvia is dit belangrik om ons land se stories te vertel en hoe groot ons helde eeue gelede was voordat die koloniale magte hier aangekom het. Artscape en die Volksoperahuis Nederland bied Krotoa, Eva van de Kaap van 7 tot 16 Februarie by die Arts­cape Arena aan. Die regisseur is Basil Appollis. Die akteurs is Bianca Flanders en Kees Scholten, en die musikante is Frazer Barry en Jef Hofmeister. Kaartjies is by Computicket te koop.