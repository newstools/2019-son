BERNARDO Silva sê hy en sy Manchester City-spanmaats soek vandag wraak in hul tuiswedstryd teen Chelsea. Dis omdat Chelsea dié kampioen van die Engelse Premierliga (EPL) vroeër in die seisoen met 2-0 geklop het. En Pep Guardiola (bestuurder) het meer wedstryde teen die Blues verloor as teen enige ander span in die EPL. So, dié trotse Spanjaard sal bitter graag wil verhinder dat Chelsea weer die double oor hulle doen dié seisoen. Die Cityzens loop ook oor van self­vertroue omdat hulle hul veldtog laas week weer op koers kon kry met ’n kliniese oorwinning met 3-1 oor Arsenal. Silva, wat een van City se uitmuntendste spelers is, sê hulle wil sake sommer vandag begin regstel. Dié Portugees voeg by: “Behalwe dat so baie op die spel is, moet ons ons rekord teen Chelsea verbeter. “Hy het ons reeds drie keer agtereenvolgens in die EPL geklop, en dis glad nie goed genoeg van ons kant nie. “Dis tyd dat die pendulum in ons guns swaai sodat ons ons rekord (teen Chelsea) kan verbeter. “Jy kan dit wraak noem as jy wil, maar ons moet die sielkundige edge oor hulle begin kry deur hulle te klop. “Daarmee sal ons Liverpool ook onder druk hou.” – Teamtalk