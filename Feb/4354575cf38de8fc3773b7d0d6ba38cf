BESTE Bruno Ek wil weet wat 2019 vir my inhou. Ek is op 27 November 1954 gebore. Daar is ’n man in my lewe wat ek ’n lang tyd nie gesien het nie. Hy het altyd gereeld ingeloer, maar ewe skielik het hy net weggebly. Ek weet nie of dit dalk iets is wat ek gesê het nie. Ek mis hom verskriklik baie. Toe ek hom die laaste keer wou sien, was hy vol ver­skonings. Hy het gesê hy het probleme en is baie besig. Hy is ’n cop en het sy eie probleme. Hy is geskei en het twee kinders om te versorg. Sal hy terugkom? Ek het regtig gedink ons het sterk gevoelens vir mekaar. My gunsteling-kleure is rooi, geel en oranje.  – Anoniem Jy is onder die Westerse teken van die Boogskutter gebore en onder die Oosterse teken van die Perd. Ongelukkig kan Boogskutters ’n bietjie manipulerend en obsessief voorkom. Hulle kan ook knaend wees oor hul eie belange. En Perde kan baie hardkoppig en trots wees en wil heeltyd die parade lei. Dit kan miskien die rede wees dat die man jou vermy, want met ál die probleme wat hy self het, sien hy nie kans vir nog meer stres in ’n ernstiger verhouding nie. So, moenie jou hart en jou siel in hierdie ding sit en trouklokke hoor lui nie. Dit gaan net jou hart breek, want trouklokke gaan eenvoudig nie lui nie. Jou kleure wys daar is baie fokus op die seksuele sy van sake met rooi en oranje. Ek sien ook met die kleur geel daar is fun in jou persoonlikheid. Al manier waarop jy hom kan kry om weer te kom kuier, is om dit lekker lig en fun te maak as hy oorkom en hom nie te oorval met allerhande ernstige goed soos wanneer hy weer gaan kom kuier nie. Hou die kuiertjie deurgaans lig en vrolik. Ek sien ook binne ’n paar maande ’n werk na jou kant toe kom. Ek stel voor jy vat dit om jou kop van jou polisieman af te kry. Dit sal jou ook meer onafhanklik maak. Ek sien daar kom teen die einde van die jaar ’n ligte man met donker hare en oë in jou lewe. Dit gaan ’n hegte vriendskap word wat dan later ernstig sal word. Dié man is troumateriaal, eerder as jou polisieman. En onthou, vat daai werk!