STUDENTE is met rubberkoeëls beseer toe hulle teen ’n staking op die kampusse van drie van die PE TVET College in die Baai betoog het. Volgens die studente is pepersproei ook op sekere van die kampusse gebruik. Die chaos het Dinsdag losgebreek op die Iqhayiya-, Russel Road- en Dower-kampus. Dit blyk daar is twee groepe wat strike – lede van die vakbond Nehawu (die National Health, Educa­tion, and Allied Workers Union) en studente wat teen die strike gekant is. Studente wat teen die strike is, meen hul toegang tot onderrig word verhinder en hulle sal dalk nie betyds hul toetse kan skryf nie. Die trimester eindig oor vier weke. Nehawu se webtuiste verduidelik die staking het op 14 Februarie landwyd begin. Die stakingsal aangaan totdat die departement van hoër onderrig en opleiding hul eise tegemoetkom. Hulle eis onder meer beter betaling, dat werkers permanent aangestel word en dat alle werknemers gelyke werker-voordele geniet. Nietemin het lede van sekuriteitsmaatskappye op dié kampusse hulp ingeroep en daar is Dinsdag glo op die studente losgebrand. Gister het die DA-raadslid Athol Trollip en lede van die DA-studenteorganisasie (Daso) met ontevrede studente by die Dower-kampus gaan praat. Hulle het die belangrikheid van die voortsetting van klasse beklemtoon en die moontlike impak wat die staking op hul studieloopbane kan hê. “Ons kom van die plattelandse areas af om onderrig te kry. Sommige van ons sal die eerste een in ons familie wees wat gradueer. Verdien “Ons moet 80% teenwoordigheid hê in klasse, maar Nehawu ontneem ons van onderrig. Ons moet teruggaan klas toe,” sê Euzelle Ruiters, die Daso-president in die Nelson Mandelabaai. Trollip het gesê hy’t in die verlede, selfs voordat hy burgemeester was, besoek afgelê by TVET-kolleges om te kyk na die lewensomstandighede van die studente. Hy sê hulle verdien al die goeie dienste wat enige universiteit geniet. “Dit lyk asof die regering nie TVET-kolleges ernstig opneem nie. In die Oos-Kaap is die werkloosheid onder die jeug meer as 50%. “Jul onderrig word tans in gedrang gebring en hulle misbruik julle. Wanneer die mense wat veronderstel is om julle te beskerm, op julle skiet, lei dit tot vrae.” Hy het bygevoeg dat hy met die DA-LP John Steenhuisen gaan praat om die saak op te neem in die parlement. Die Port Elizabeth TVET College se sentrale administrasiekantoor, asook al drie betrokke kampusse, het nie hul fone beantwoord nie.