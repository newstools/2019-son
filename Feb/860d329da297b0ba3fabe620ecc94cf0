GANGSTERS misbruik nou beurtkrag. Dis amper ’n kwessie van wanneer die krag afslaan, is dit moord se beurt. Dinsdagaand het die krag in Bonteheuwel afgegaan, en 21:03 het die skote in Loganberrystraat begin klap. Drie mense is tydens dié oënskynlik bendeverwante skietvoorval gewond. Gewond Die drie het tydens load shedding in ’n wendyhuis gesit toe mans deur die venster op hulle losbrand. Al drie is tydens die skietery beseer. Een persoon (23) is in die kop en regterarm geskiet en ’n ander is in die heup gewond. Die jong ou wat in die kop getref is, is in ’n ernstige toestand in die hospitaal. ’n Vrou van 20 jaar is in die been getref en moes mediese behandeling ontvang. Vir rdl. Angus McKenzie voel dit of die gangsters nou die ligte wat af is, benut om mekaar dood te skiet. Volgens hom dink die kwaaddoeners hulle kan makliker met hul oor­tredings wegkom omdat als pikdonker is. Die omgekrapte McKenzie voer aan net vanjaar is 17 mense al in die bende­geweld in Bonteheuwel doodgeskiet. Hy blameer ’n beweerde drug-huis wat in die straat geleë is, vir die mees onlangse skietery. McKenzie sê: “Ons het al verskeie kere die ‘House­ of Horror’ – soos dit bekend staan – aan die polisie uitgewys. “Hulle doen net niks om die mense kragtens die Poca-wet te arresteer nie.” Volgens kapt. FC van Wyk, ’n woordvoerder van die polisie, is Dinsdag se skietvoorval moontlik bendeverwant. Drie sake van poging tot moord is intussen geopen. Die polisie het nog nie enige verdagtes gearresteer nie. Abrahams was op pad werk toe en het nog vir die taxi gewag toe hy in Sandalwoodstraat noodlottig in die kop geskiet is.