DIE Warriors is op die regte pad wat meerdaagse krieket betref. Ná baie jare se gesukkel in dié formaat was daar die laaste paar seisoene ’n aansien­like verbetering. Die derde plek in die seisoen, wat Donderdag geëindig het, lyk nie te versmaai nie. Dit kon egter beter gewees het as die Warriors vroeër wakker geskrik het. Hul afrigter, Rivash Gobind, wys daarop dat ’n stadige begin en beserings vir die Warriors remskoene was. “Ons het in die tweede deel van die seisoen regtig goed gespeel, maar die stadige begin het ons gekos,” meen Gobind. Daardie stadige begin is iets wat die Warriors volgende seisoen sal wil regstel. Dit was veral teleurstellend omdat die Warrriors in die af­seisoen intensief voorberei het, maar toe nie gemaklik uit die blokke kon kom nie. Beserings aan sleutelspelers het die Warriors veral laat in die seisoen ontwrig, maar het ook gewys die spelersdiepte lyk nie sleg nie. Een van die redes hoekom die Warriors se span ’n faktor in meerdaagse wedstryde geword het, is omdat dit beter met sy kolfwerk gaan. Vir die eerste keer in ’n lang tyd het die Warriors ’n bestendige aanvangspaar in Eddie Moore en Gihahn Cloete. Toekoms Moore was die Warriors se meerdaagse ster met ’n nuwe rekord vir die meeste lopies (921) in ’n seisoen. Gobind is ook baie opgewonde oor die 19-jarige Sinethemba Qeshile se blink toekoms. Qeshile was sensasioneel met 735 lopies in sy eerste volle eersterangse seisoen. Simon Harmer het met sy wegbreke nie so ’n enorme impak soos verlede seisoen gemaak nie. Hy het drie wedstryde misgeloop, maar was met 27 paaltjies steeds die Warriors se suksesvolste bouler. Anrich Nortjé was skitterend met 24 paaltjies in vyf wedstryde, maar hy is daarna beseer.