SERENA Williams wil haar dogtertjie leer om ’n sterk vrou te wees. Ek lees op The Juice die tennis-superster het ’n draai gaan maak in die show Good Morning, America. Sy het oor haar en haar man, Alexis Ohanian, se eerste bloedjie, Alexis Olympia jr., gepraat. Die 23-malige Grand Slam-wenner pak uit: “Ek wil haar leer dat dit oukei is om die eerste move te maak. Sy moet weet dis oukei om vir geleenthede te vra. Daar is so baie maniere om dit te doen.” Serena sê sy het op die ouderdom van 14 al geleer om haar drome na te jaag. Gereed “Ek het letterlik die eerste move gemaak. Ek het myself vir my heel eerste tennistoernooi ingeskryf. “My pa het gesê ek is te jonk en ek is te klein en is glad nie gereed nie, maar ek het geweet ek is gereed en ek het daai eerste move gemaak. “Net so wil ek hê my dogter moet die eerste move maak. “Ons lewe in ’n samelewing waar ons geleer word om te wag en dan tweede te wees, maar dis nie waar nie. Ons kan eerste wees. “Ek is mal daaroor om eerste te wees.” Sjoe, ek hoop vir kleine Alexis se part die appel val nie te ver van die boom nie. Al daai pressure!