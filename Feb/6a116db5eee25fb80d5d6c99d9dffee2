SON op Sondag het in 2017 gereeld berig oor verskeie gemeenskappe wat ook net een oggend wakker geskrik het, toe staan die selfoontorings in hul buurte. Magrieta MacDonald van Eersterivier het destyds gewonder of haar man nog sou gelewe het as dit nie vir die selfoontoring naby hul huis was nie. Magriete se man, Nicholas, het op 29 November 2017 weens ’n asma-aanval gesterf. Volgens Magrieta het sy vergeefs die noodreddingsdienste probeer bel. Sy sê die selfoontoring wat baie naby aan haar huis opgerig is, het net probleme in haar lewe kom skep. “Ek weet nie waar wie toestemming gevra het vir die oprig van die toring nie, want toe ek net sien, toe staan die ding hier,” het sy daai tyd gesê. Perseel Nog ’n vrou, Amanda Collins van Montrose Park in Mitchells Plain, moes ’n sielkundige gaan sien weens die oprigting van ’n selfoontoring naby haar huis. Sy het destyds ’n breakdown gehad weens haar lang stryd om die toring oorkant haar huis verskuif te kry. Dié is in 2015 daar op die perseel van die Montrose Bible Church opgerig. Amanda het destyds self twee weke lank uit die werk gebly om die Stad Kaapstad te oortuig om die oprigting van die toring af te keur omdat sy bekommerd was oor die uitwerking daarvan op haar outistiese dogter, Skyla (toe 13). “Daar was 30 handtekeninge wat op ’n sluwe wyse bekom is wat gesê het hulle is happy met die oprigting van die toring. “Ek het ’n petisie by die Stad ingehandig met die handte­keninge van 229 mense, maar steeds is daar met die oprigting voortgegaan,” het sy in trane aan Son op Sondag gesê.