DIE Donkie is perdfris en gesond – al gons die sosiale media dat die vermeende bendebaas van die 26’s wéér geskiet is. Gerugte het gisteroggend vroeg die ronde gedoen dat Jerome Booysen in die Paarl geskiet is. Booysen het in Oktober die soveelste aanslag op sy lewe oorleef. Hy het met familie by die Spur in Soneike gechill toe twee ouens op hom losgebrand het. Hy is net in die arm gewond, maar een van sy aanvallers is net daar in die Spur doodgeskiet. In November 2017 is hy op die Kaapstadse Internasionale Lughawe geskiet. Son het die Chuck Norris van die bendewêreld genader oor die jongste rumours. Booysen het ontken dat hy geskiet is en gesê: “Die mense weet nie meer waaroor om te praat nie.” Die polisie kon ook nie bevestig of die gerug enige waarheid dra nie.