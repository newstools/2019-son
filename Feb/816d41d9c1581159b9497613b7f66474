DIE krieketspan van die Nelson Mandela-Universiteit (Madibaz) kan sy plek in die eindstryd van die Suid­westelike Distrikte se Premier­liga bespreek. Dis omdat die Union Stars-krieketspan sy veldtog in die eendaagse reeks vandag afsluit terwyl die Madibaz nog vier wedstryde oor het. Die studente staan ná 14 wedstryde stewig op 45 punte terwyl die kam­pioen, Stars, ná 17 wedstryde met 59 punte boaan die punte­lys is. Stars kom teen Harlequins Forces te staan, terwyl die Madibaz dié naweek twee wedstryde speel: Môre teen Pioneers en Sondag teen Ramblers. Stars het die Madibaz verlede week met ses paaltjies geklop. Die span wat boaan die puntelys eindig, dring outomaties deur na die eindstryd. Die spanne wat tweede­ en derde eindig, moet egter uitspeel. In die Westelike Provinsie kom die voorloper, Durbanville, te staan teen Milnerton. Onoorwonne Durbanville is ná 16 wedstryde met 65 punte boaan die puntelys. Rondebosch (53) is tweede en UWK (52) derde. Die onoorwonne voor­lopers in die Boland se Premier­liga, die Maties (53), kan dalk hul segetog voortsit teen Spes Bona in Cloetes­ville. Union Stars se vrouespan het die SWD se Premierliga die vyfde keer agtereen­volgens gewen toe hy Harlequins met 108 lopies in die eindstryd geklop het. SUIDWESTELIKE DISTRIKTE Premierliga Pacaltsdorp United t. Western Hope; Mossel Bay t. George; Ramblers t. Knysna Cavaliers; Pioneers t. NMU Madibaz George; Union Stars t. Harlequins Forces. Sondag Ramblers t. NMU Madibaz George George B t. Union Stars B Promosieliga (kwarteindstryd) Pirates United t. Bongolethu; Beaufort West t. Thembalethu. WESTELIKE PROVINSIE Premierliga Bellville t. Victoria; Brackenfell t. Claremont; Cape Town t. WP Cricket Club; Langa t. UWK; Milnerton t. Durbanville; Rondebosch t. Ottoman; Brackenfell t. Bellville. BOLAND Premierliga Paarl-Oos t. Stellenbosch Districts; Spes Bona t. Maties; Van der Stel t. Her­manus; Coronations t. Victorians; Vredenburg-Saldanha t. Wellington.