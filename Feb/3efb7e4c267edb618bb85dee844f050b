MET die meerdaagse krieketseisoen wat verby is, sal boulers bly wees hulle hoef vir ’n hele paar maande nie na een kolwer te boul nie. Keegan Petersen (25) van die Knights het homself op die radar van die nasionale keurders geplaas deur die meeste lopies in vierdaagse krieket in 2018-’19 te moker. Die lopies het omtrent van die kolf van dié boorling van die Paarl gevloei. Dit lyk of hy tans nie ’n voet verkeerd kan sit nie. Petersen, of KP soos sy spanmaats hom noem, het ’n allemintige 923 lopies teen ’n gemiddelde van 61,53 in nege wedstryde vir die Knights aangeteken. Dit het drie honderdtalle en vier vyftigtalle, met ’n onoorwonne hoogste telling van 165, ingesluit. Hy is egter nie tevrede daarmee nie en het verlede Sondag die eendagbekerreeks met nóg ’n honderdtal begin – dié slag 107, nie uit nie, teen die Titans in Centurion. Gelaai Wat Petersen se beurt merkwaardiger maak, is dat die Bloemfonteinse franchise in ’n stadium diep in die moeilikheid was op 88/5 voordat hy en die ervare Ryan McLaren (80*) die kastaiings uit die vuur probeer krap het. Die Titans se boul-aanval was gelaai met Proteas in die persone van Lungi Ngidi, Chris Morris, Junior Dala en Tabraiz Shamsi. Volgens KP is die rede vir sy huidige vorm bloot ’n mental switch wat hy gemaak het. “Ek was moeg daarvan om net ’n middelmatige kolwer te wees en net hier en daar lopies te score. “Ek wou ’n prys op my paaltjie sit en dit vir die boulers baie moeilik maak om my uit te kry. Ek dink ’n mens kan sê ek wou meer consistent met die kolf wees.” het Petersen aan Son op Sondag gesê. Sy loopbaan in seniorkrieket het as 18-jarige melkbaard by Boland begin. Hy het so goed vertoon dat die Cape Cobras hom opgeroep het. ’n Kombinasie van onbestendigheid en afrigters wat nie in hom geglo het nie, het daartoe gelei dat KP sy heil elders gaan soek het. Die Knights het hom eers as leenspeler gekontrakteer voordat hy aan die begin van verlede seisoen Bloemfontein permanent sy tuiste gemaak het. “Ek het by die Knights gesign aangesien ek meer game time daar sou kry en ek wou net myself op die veld uitleef en baie lopies score.” Hy vertel sy pa, Dirkie, ’n bekende in Paarlse sportkringe, het hom alles geleer wat hy van krieket weet. Krieketheld “Ek kyk op na my pa, en hoewel my seun, Cuelan, vanjaar maar net drie jaar oud word, is hy reeds ’n bron van inspirasie vir my.” KP sê hy het nie juis ’n krieketheld nie, maar hy het gehou van hoe Ricky Ponting, die voormalige Australiese kaptein, gekolf het. Volgens Vincent Barnes, Krieket SA se hoëprestasie-bestuurder, is Petersen nou ’n senior speler. “KP het nog altyd die vermoë gehad om ’n goeie kolwer te word. Hy was in die verlede ’n bietjie distracted, maar die skuif na die Knights het hom goed gedoen. “Hy het nou wasdom bereik en sonder om druk op hom te sit, sal dit my nie verbaas as hy toetskrieket vir Suid Afrika speel nie,” het die oud-Protea-boulafrigter gesê. Op ’n vraag of hy enige drome koester om ’n Protea te word, antwoord hy selfvoldaan: “Ek droom beslis daarvan om vir die Proteas te speel en werk baie hard daaraan om my droom te bewaarheid.”