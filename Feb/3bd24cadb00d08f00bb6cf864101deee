JOHN Comitis dink die 25-jarige Travis­ Graham is die “perfect fit” vir Cape Town City. Dít is nadat City gister aangekondig het hy het die dienste van die gewese Ajax Cape Town-speler vir die res van die seisoen bekom. City het daarna ook nog die opsie om Graham se kontrak te hernu. Gatslag Dié skuif kon nie op ’n beter tydstip gebeur het nie, reken Comitis, die eienaar van die klub. City het ’n gatslag beleef met sy middelskakels Roland­ Putsche en Thabo Nodada. Dié staatmakers is die res van die seisoen weens beserings uit. “Dit was só noukeurig beplan,” het Comitis gegrap. “Nee wat. Ons het onmiddellik met Travis kontak gemaak om hom by ons te kry. “Eintlik het die head coach­, Benni (McCarthy), self die call gemaak. Hy was gretig om hom te kry. “Ons het ook twee ander opsies oorweeg, maar het daarteen besluit. “Dis omdat Travis onder dié omstandighede die perfect fit vir ons is,” het Comitis bygevoeg. ’n Paar seisoene gelede het Graham Ajax se aanbod van die hand gewys. Die laaste tyd is hy in limbo nadat sy verwagte oorsese skuif deur die mat geval het. In sokkerkringe is omtrent gegis dat Graham nie goeie advies kry nie. Hy was twee seisoene laas in aksie – toe hy nog vir Ajax teen Baroka uitgedraf het. Comitis reken Graham kort nog match fitness. Diski-span Daarom gaan hy beslis nie môre in die Athlone-stadion teen Maritzburg United al uitdraf nie. “Hy kry twee volle dae om met die Diski-span te oefen en sal in die reserweliga speel. Hy kan straks reg wees vir Sundowns.”