GEEN Neymar, geen Edinson Cavani…geen probleem. Die Franse spogklub Paris Saints German het Dinsdagaand op Old Trafford in Manchester gewys hy het oorgenoeg talent tot sy beskikking om vanjaar ’n ver pad in die Uefa Champions League te stap. PSG het Manchester United met 2-0 in die eerste been van die spanne se ronde van 16-wedstryd geklop en ook ’n einde aan die Red Devils se onoorwonne veldtog van 11 wedstryde in alle kompetisies gebring. Die nederlaag kan as ’n reality check vir die Red Devils beskou word, hoewel die sokkergode ook maar skaam was om gisteraand in hul guns te besluit. Daar was gehoop dat United dit  tot 12 wedstryde sou strek, maar die Old Trafford-span het hul rieme styf vasgeloop teen ‘n sterbelaaide span. PSG was vanuit ’n taktiese oogpunt ook beter as United aangeskakel, met die Red Devils wat net nie een ordentlike aanvallende beweging kon afrond nie, en nie juis gelyk het asof hulle die Franse klub se verdediging die skrik op die lyf jaag nie. Na 45 minute se speeltyd, waarin geen doele opgelewer is nie, was daar nog hoop dat Ole Gunnar Solskjaer, die United-manager, met ’n plan sou vorendag kom om die nette te laat raas. Die besoekers, met ’n voormalige United-speler, Angel Di Maria, aan die spits het egter voor ’n uur se spel die agterkant van die doelhok gevind. Di Maria se hoekskop het die binnekant van die verdediger Presnel Kimpembe gevind om verby ’n hulpelose David de Gea te skop. Wat dié doel meer ironies maak is die feit dat Kimpembe ná die eerste helfte se spel die groot besprekingspunt van vuilspel was. Die Fransman is vroeg in die wedstryd gegeelkaart vir Marcus Rashford aan die trui trek.  Kimpembe het dit weer gedoen toe Paul Pogba op hol gaan naby die PSG-doelgebied, maar die skeidsregter het hom oorgesien.  Die uitdrukking op die United-spelers se gesig na die Kimpembe-doel was die van takbokke wat in die spreiligte van ’n kar vaskyk.  En nie kort daarna nie was dit 2-0 toe die Wêreldbekerster Kilian Mbappe ’n goeie teenaanval vir PSG afgerond het.  En soos die noodlot dit op die aand sou hê het ’n United-speler ’n rooikaart ontvang, toe Paul Pogba van die veld gestuur is vir ’n gevaarlike duikslag.  Dit beteken dat Pogba die tweede been teen PSG in Parys sal misloop.  Solskjaer sal ook bekommerd wees oor die fiksheid van twee van sy staatmakers, Jesse Lingard en Anthony Martial. Albei kon net die eerste helfte voltooi waarna hulle vir beserings vervang moes word.  In Dinsdagaand se ander ronde van 16-kragmeting het AS Roma van Italië die Portugese klub Porto met 2-1 geklop.  