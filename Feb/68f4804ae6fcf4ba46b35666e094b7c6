HAAI, Sonlanders! Agter Elke­ Donker Wolk is die jongste vervolgverhaal uit CHRISTO MEYER se pen. Geniet die eerste hoofstuk! EEN vir een begin die gaste die partytjie verlaat. Vir oulaas word daar soentjies en drukkies uitgedeel. Toe die gewoel stiller raak, maak Sonja en haar susters van ’n kant af skoon. In hierdie woning is netheid ononderhandelbaar. Luiheid word nie geduld nie. Dit was ’n aangename tydjie. Die vriende en familielede het gesellig verkeer. Daar was meer as genoeg te ete en te drinke. Dis mos nie aldag dat ’n 60ste verjaardag gevier word nie. Eintlik is dit jammer dat die vrou van die oomblik nie meer haar ou gewone self is nie. Sy het omtrent iets misgeloop. Almal teenwoordig het die aand gate uit geniet. Mamma Sophie, soos sy bekend staan, was egter onbewus van alles om haar. Sy’t in haar rolstoel bly sit en net stip voor haar uitgestaar. Haar kleinkinders het heerlik gespeel en baljaar, maar dit het nie een keer gelyk asof sy haar aan hulle steur nie. Sonja is die jongste van Mamma Sophie se sewe dogters. Toe die skottelgoed gewas, afgedroog en in die kaste gepak is, kyk sy op haar horlosie. Dit raak laat en sy besef sy moet ook aanstaltes maak. Sy hou niks daarvan om in die donker te ry nie. Nogtans is sy bly sy kon ook deel van hierdie wonderlike geleentheid wees. Haar hart is seer, maar sy het goed daarin geslaag om dit agter ’n aangeplakte glimlag te verberg. Sy wou nie haar ma se groot dag met ’n getjank bederf nie. Sonja lig haar uit haar sitplek. “Baai, almal,” groet sy. Verbeel sy haar of is daar ’n treurige klank in haar stem? Sy loop tot by haar ma en soen haar op die voorkop. “Baai, Sonja,” sê ál haar susters byna gelyk. Sonja gryp haar handsak van die stoel af. Met trane in haar oë kom sy by die gesinswoning uitgetrippel. Die skuldgevoel wat aan haar kleef, is so erg dat sy nie langer kans sien om in haar familie se geselskap te wees nie. “Jy moet gou weer kom inloer,” roep iemand agterna. Sonja maak asof sy nie hoor nie, hoewel die woorde diep sny. Sy wil net wegkom, alleen wees, haar kop gaan skoon kry. As sy langer hier gaan bly, gaan die damwal bars. Sy sien nie kans om voor almal breekpunt te bereik nie. Sonja stoot die tuinhekkie oop en rek haar treë tot by haar motor buite op die sypaadjie. Sy voel sleg omdat sy vandag vir die eerste maal in ’n lang tyd weer die binnekant van haar ouerhuis gesien het. Dit voel soos eeue dat sy laas hier was. Sy het amper soos ’n vreemdeling gevoel toe sy hier aankom en vraend aangegluur word. Dit was asof almal verwag het sy gaan weer nie haar verskyning maak nie – soos sy talle kere in die verlede gedoen het. Sonja was geskok toe sy haar ma sien. Sy het haar byna nie herken nie. Sy het swaar gesluk aan die knop in haar keel. Haar ma was altyd so regop en lus vir die lewe, maar van daardie persoon was daar vandag geen teken nie. ’n Beroerte het van haar ma ’n invalide gemaak. Sy weet niks wat om haar aangaan nie. Haar brein is aangetas. Sy kan niks vir haarself doen nie. Sy’t met haar ma probeer praat, maar geen reaksie uit haar gekry nie. Dit het haar byna laat huil. Hoekom het niemand vir haar laat weet haar ma is so siek nie? Of het haar susters haar in kennis gestel sonder dat sy daarop ag geslaan het? Dis moontlik, dit moet sy toegee. Sy het haar eie demone gehad wat sy moes beveg, maar was sy werklik so vasgevang in haar eie doen en late dat sy haar ma en familie moes afskeep? Die wyse waarop sy haar familie behandel het, grens aan selfsug. Sy’t almal wat vir haar omgee, uitgesluit. Sou die seer in haar binneste nie ligter gewees het as sy dit met haar ma of een van haar susters gedeel het nie? Hulle was nog altyd ’n hegte familie, altyd daar vir mekaar. Sy wou niemand egter met haar probleme opsaal nie. Die laaste ding wat sy wil hê, is dat mense haar moet bejammer. Dis vir haar – nie vir hulle nie – wat die lewe stief behandel het en sy sal haar verlies op haar eie manier hanteer. Familielede kan raad gee en haar moed inpraat, maar niemand kan in ’n ander persoon se hart sien nie. Die pyn bly ’n mens agtervolg, al probeer jy ook weghardloop. Sonja skuif gemaklik in agter die stuurwiel van haar wit Polo Vivo. Sy maak haar sitplekgordel vas en val in die pad. Dis ’n hele ent uit Kraaifontein tot waar sy woon, maar daar is geen haas nie. Sy hoef nie vinnig te ry nie. By die huis is daar niemand wat vir haar wag nie. Tog wens sy daar was iemand. Baie aande wil die stilte haar teen die mure uitdryf. As die verlange eers aan haar hart begin gryp, voel dit vir haar asof sy kan mal word. Dis al sterk skemer toe Sonja haar ryding in die oprit voor haar huis tot stilstand bring. Sy sit ’n rukkie voordat sy uitklim en stadig in die rigting van die voordeur stap. Sy sluit oop en weer toe voordat sy die ligte aanskakel. Dan maak sy haar op die naaste rusbank tuis. Sy skop haar skoene uit en gooi haar kop agteroor. Wat ’n dag ... Haar susters het haar omtrent laat rondstaan, maar sy kla nie. Eintlik het sy dit geniet. Dit was goed om weer saam as ’n familie om een tafel te sit. Sy het dit gemis. Sy is trommeldik van ál die kos en poeding. ’n Ruk later gaan ontspan Sonja in ’n borrelbad. Haar oë is gesluit. Toe sy klaar is, droog sy haar af en trek haar nagklere aan. Met ’n boek in haar hand kruip Sonja in die bed in. Haar oë beweeg oor die letters, maar sy neem niks in van wat sy lees nie. Haar gedagtes is op ’n ander plek. Sy dink aan haar ma, wie se verstand nou nie meer normaal funksioneer nie. Wat het hulle gesondig om so gestraf te word?