OUERS en gemeenskapsleiers was hierdie week in oproer nadat gangsters ’n juffrou by ’n skool met verkragting gedreig het. Die gangsters is verlede week toegang tot Alpine Primary­ in Mitchells Plain geweier en het toe die onnie gedreig. Die skoolhoof, Natasha Pather, het Dinsdag ’n noodvergadering met die ouers belê om hulle in te lig oor strenger security wat nou by die skool toegepas gaan word. Pather het aan die ouers gesê hulle kan nie die nuwe maatreëls ten volle toepas nie omdat daar nie ’n omheining agter die skool is nie. “Ons veg nou al lank met die onderwysdepartement om die skool se heining te herstel. Ons wag nog op terugvoer. “Die dreigemente van kriminele elemente is besig om te vererger en ons het dit ons plig geag om ouers te mobiliseer en in te lig daaroor. “Ons kinders moet veilig wees wanneer hulle kom leer, en personeel se veiligheid moet ook nie in gedrang wees nie,” het Pather gesê. Van die ouers het hul kinders by die skool kom haal toe die nuus van die vergadering in die gemeenskap versprei het. Een ouer het gesê: “Ons weet daar is wel kinders in graad 7 wat gangsters is. “Ons as ouers weet dit, maar wat gaan ons daaromtrent doen? Toesmeer “Ons kan nie die kinders uit die skool haal nie. Ons kan hulle ook nie konfronteer nie, dan gaan haal hulle hul gangster-vrinne en dreig ons.” Nog ’n bekommerde ma sê sy verstaan nie hoekom ouers hul kinders se verkeerde dinge toesmeer nie. “Die kind kan gehelp word as hulle erken dis hul kinders wat betrokke is,” het die mammie gesê. Die ouers was baie positief oor die nuwe veiligheidsmaatreëls. Ouers sal in die vervolg eers afsprake moet maak voordat hulle by die skool ingelaat word en ouers mag nie net enige tyd hul kinders kom haal nie. Fadiel Adams van die organisasie Gatvol Capetonian sê indien die departement nie gou ingryp nie, moet die gemeenskap self toesien dat die skool omhein word. “Ons kan nie wag totdat ’n kind of onderwyser sterf of seerkry voordat ons iets doen nie.” Volgens Millicent Merton, woordvoerder van die departement van onderwys, sal die skool noodsekuriteit­ kry en is die skool op die prioriteitslys vir ’n nuwe heining in die volgende finan­siële­ jaar. 