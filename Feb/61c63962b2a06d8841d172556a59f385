SY GROOTSTE begeerte was om haar sy vrou te maak. Maar dit moes spesiaal gedoen word. Onvergeetlik. ’n Erg senuagtige Wilton “Ek wou haar nie vra om net my Valentine te wees nie, maar my vrou, vir ewig.” Afgemaak Met hartjies in sy oë en ’n groot glimlag op sy gesig het hy ooglopend angstig gister vir sy meisie die groot vraag gevra. Isaacs, van Bellville-Suid, het al verlede jaar die verloofring gekoop en dit by sy ouma se huis weggesteek. “Ek is nie ’n romantiese ou nie, maar wou dit baie spesiaal maak vir my meisie van twee jaar, Ainsley Naidoo­ (37),” sê hy. Sy is oorspronklik van Namibië. Isaacs sê hy het die topic oor trou en verlowing altyd afgemaak omdat hy weet sy wil graag trou, maar het besluit om dit as ’n groot verrassing vir haar te beplan. “Mense by haar werk het altyd gepraat oor trou en verlowings en sy het altyd so uit gevoel. Ek het vir haar gesê ek wil nie trou nie, maar min te weet het ek ’n ander plan gehad vir haar,” sê hy. Isaacs sê hy het verlede jaar haar ouers in Namibië­ al gebel om toestemming te vra om hul dogter die groot vraag te vra. “Hulle was baie opgewonde en het gou ja gesê en my ondersteun. Ek het toe besluit ek gaan dit by haar werk doen omdat baie van haar kollegas haar vriende is en die meeste van haar baie close vriende en familie in Namibië­ is,” sê hy. Isaacs het met ’n vriendin van Ainsley gereël om haar uit te nooi vir middagete so op die Valentine’s Day. Maar dit was net ’n eye-blind om haar buite haar kantoor te kry sodat hy op sy knie kon sak met die groot vraag op sy hart. En net daar – ten aanskoue van almal op die sypaadjie en haar kollegas – het die man gevra: “Seblief, trou met my?” Hy sê: “Ons het al deur baie saam gegaan en in my hart weet ek dat sy my vroutjie moet wees. Vir ewig.” Naidoo, geklee in ’n pragtige swart rok en die mooiste pienk stiletto’s gereed vir haar middagete, was oorstelp van verbasing toe sy Isaacs daar buite sien. Isaacs het haar gou nader getrek en die groot vraag gevra: “Vandag wil ek jou nie vra om my Valentine te wees nie, maar my vrou.” Met die grootste glimlag op haar gesig het Naidoo “ja!” gesê en haar kollegas het vir hulle gejuig. Selfs ’n cop in ’n vên het gestop en gestaar. Toe die ja-woord gevra is, het hy die vên se sirene laat afgaan. Kollegas en mense op die sypaadjie het spontaan gejuig. “Ek is so geskok. Hy is nie ’n romantiese ou nie, maar het rêrig baie moeite gedoen. Wat ’n surprise! Ek is eintlik speechless,” sê sy. Die paartjie het nog nie ’n troudatum vasgestel nie, maar gaan nou eers die verlowing geniet. Ná alles sê Isaacs: “Ek is nog speechless, maar ek’s bly alles het glad verloop!” 