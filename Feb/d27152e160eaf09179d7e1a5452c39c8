DIE Laerskool Dr. G.J. Joubert in die Strand het Dinsdag sy 110de bestaansjaar met ’n gedenkdiens in die skoolsaal gevier. Verskeie voormalige onderwysers en skoolhoofde en vriende van die skool het die geleentheid bygewoon. Die skool is een van die oudstes in die Helderberg. Oor die jare het dit verskeie topmense in die samelewing opgelewer. Die NG Sendingkerk het doerie tyd gesien in die Helderberg is ’n behoefte aan ’n skool. Die kerkraad het ’n komitee benoem en op 5 Februarie 1905 is die skool gestig. Die eerste klaskamers is in die kerk se konsistorie en -saal in Millsstraat gehuisves. Toe die Groepsgebiedewet van krag word en die daaropvolgende gedwonge verskuiwings plaasvind, het die Kerk by die plaas­like munisipaliteit ’n stuk grond in Rusthof gekoop. Die nuwe skoolgebou is op 18 Augustus 1956 geopen. Sedertdien het die skool ’n groot rol in die ontwikkeling van die gemeenskap van die Strand gespeel. Dit blink ook uit op die gebied van sport – veral atletiek en rugby – en musiek. Gewy Een van die grootste hoogtepunte was toe die laerskool in 2012 eindelik sy saal in gebruik geneem het. Die ouers en lede van die Strand-gemeenskap het ’n groot aandeel daaraan gehad om die skoolsaal op te rig. By Dinsdag se gedenkdiens is hulde gebring aan onderwysers wat hul lewe daaraan gewy het om die leerders net die beste te gee sodat hulle hul plek in die samelewing kan vol staan. Martin Leukes, die skoolhoof en self ’n oudleerder van die skool, sê hulle doelwit was nog altyd om aan elke kind optimale gehalte-opvoeding te bied.