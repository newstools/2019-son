BYNA twee jaar gelede­ het ’n rare bloedsiekte sy lewe op sy kop gedraai – en nou is ’n beenmurgoorplanting sy enigste hoop. Die 25-jarige Jody Lenders van Belhar sê hy was energiek en hardwerkend voor sy diagnose met aplastiese anemie. Hy was juis by die werk toe hy die eerste keer blou merke aan sy arm opmerk. Die merke was tekens van bloeding onder die vel – ’n aanvanklike aanwyser van sy siekte. Nadat hy sy ma vertel het, het sy hom apteek toe gestuur. Die apteek het hom reguit huisdokter toe gestuur en Lenders se moeilike pad het toe begin. Die diagnose is in Maart 2017 gedoen en hy is sedert November laas jaar in die Tygerberg-hospitaal. Sy ma, Zelda Lenders, sê hulle was geskok toe Jody sy diagnose bekendmaak. Zelda vertel: “Dit was die eerste keer dat ons van dié siekte hoor. Ons het onmiddellik gaan google vir inligting hieroor.” Aplastiese anemie staan ook bekend as beenmurgaplasie of beenmurgversaking. Dit is ’n seldsame toestand waarin skade aan die beenmurg veroorsaak dat die liggaam te min nuwe bloedselle vervaardig. Sedert sy diagnose is hy in en uit die hospitaal omdat hy gereeld bloed en bloedplaatjies benodig. Match Sy behandeling sluit tans bloedoortappings elke vier dae in. Die jong man se enigste kans vir genesing is ’n bloedstamseloorplanting. Zelda hoop haar enigste seun sal ’n skenker kry. Pasiënte het net ’n 25%- kans om ’n skenker te vind wat familie is en match. Jody is op soek na sy genetiese match. Die beste kans om die perfekte match te vind, bestaan gewoonlik binne dieselfde etniese groep. Individue tussen die ouderdom­ van 18 en 45 jaar met ’n gewig van meer as 50 kg, ’n BMI van minder as 40 en wat in die algemeen gesond is, kan in aanmerking kom om te registreer as stamselskenkers. Stamselskenkers kan nie net pasiënte met aplastiese anemie help nie, maar ook ander bloedsiektes soos leukemie, sekelsel­anemie en Middellandse See-anemie. Lenders pleit by almal om as bloedstamselskenkers te registreer en bloed en plaatjies te skenk. Die Sunflower Fund is ’n recruitment-sentrum vir skenkers wat hoop bring aan pasiënte by wie bloedsiektes gediagnoseer is. Hul doel is om ’n register daar te stel en by te hou van potensiële skenkers vir oorplantings wat lewens kan red. Kontak die Sunflower Fund by die tolvrye nommer 0800 121 082 as jy ’n skenker­ wil word, een van die fondsinsamelingsprojekte wil ondersteun of ’n geldelike bydrae wil maak.