DIE Chilli Boys het ’n kans om die Nedbank Cup-trofee te lig en die prysgeld van R7 miljoen te pocket. Dit is as hulle die NFD-span Tshakhuma Tsha Madzivhandila (TTM) van Limpopo in die ronde van 16 kan uitskakel. Ál die spanne het reeds R100 000 vir hul deelname gekry, maar die pryse raak net ál hoe groter en daarby ook die motivering, veral vir spanne soos TTM. Dis iets waarvoor Chippa moet oppas, veral in sy unieke situasie. Chippa veg teen relegasie, terwyl TTM gemaklik is in die vyfde plek op die NFD se log. TTM kan selfs nog kwalifiseer vir die uitspeelreeks om promosie na die PSL te wen. Chippa sal dus moet seker maak hy verloor nie fokus met die trofee en prysgeld nou op die spel nie. Clinton Larsen, Chippa-breier, het aan Son op Sondag gesê al is die kans goed dat hulle in die Nedbank Cup kan vorder, kan hulle dit nie as ’n prioriteit beskou alvorens die span veilig is nie. “Ons gaan dit game vir game vat, afhangende van wat in ons PSL-wedstryde gebeur. As ons goed doen en vinnig veiligheid bereik, kan ons op die Cup konsentreer,” aldus Larsen. Die gemoedere in die kamp lyk ook beter. Die ervare spelers soos Andile Mbe­nyane kan hopelik help dat Chippa eers die skip in die regte rigting stuur voordat hy vir titels veg. Chippa het nog nooit ’n titel gewen nie en sal ook die Oos-Kaap se eerste span wees – in enige sport – om ’n groot titel te wen as hulle die Cup kan lig. Die Chilli Boys kan vandag verder op die PSL se log vorder as hulle Baroka in die Peter Mokaba-stadion klop.