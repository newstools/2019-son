BRENDAN Rodgers keer dalk terug­ tot die grootste liga-kompetisie in die wêreld, die Engelse Premierliga (EPL). Dis nadat Claude Puel gister as die manager van Leicester City afgedank is. Rodgers is die manager wat Liverpool vyf jaar gelede amper tot sukses in die EPL gebrei het. Hy bestuur Glasgow Celtic in die Skotse Premierliga nou, maar is glo ’n gunsteling om Puel se pos aangebied te word. Die EPL-kampioen van die 2015-’16-seisoen het Saterdag ’n liederlike nederlaag voor sy tuisskare gely toe Crystal Palace hom met 4-1 geklop het. Dít was duidelik die laaste strooi vir die spelers, ondersteuners en die klub se raad, wat duidelik moeg is van Puel se vervelige styl. Die klub het Puel in ’n ver­klaring egter diplomaties bedank vir sy dienste. Luidens die verklaring is die hulpafrigter Jacky Bonnevay ook in die pad gesteek. Die klub se eerstespan-afrigters Mike Stowell en Adam Sadler sal nou waarneem as afrigters van die EPL-span. Vreemd Puel het in 16 maande probeer om Leicester se spelstyl te omskep in ’n aanvallender een. Die ondersteuners het dit egter as vervelig beskou, aangesien Leicester in 2016 onder Claudio Ranieri welslae behaal het met goeie verdediging en teenaanvalle. Dit is vreemd dat Rodgers die gunsteling vir die pos is, aangesien dié boorling van Ierland ook ’n voorstander van aanvallende spel is.