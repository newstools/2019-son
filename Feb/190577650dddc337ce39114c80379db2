TWEE skokgranate is gisteroggend afgeskiet buite die civic centre. Tussen die skok, rook en pandemonium wat gevolg het, het die gestremde Khazimla­ Makolo (27) met krukke en al plat op haar maag neergeval. Amper soos iets uit ’n movie was dit duidelik dat die cops g’n mercy in die hitte van die oomblik getoon het nie. Hul aandag was streng gefokus daarop om die betogers op die voorstoep uiteen te dryf. Inwoners van plakkerskampe in areas soos Philippi­-Oos, Khayelitsha en Kraaifontein het gister die ingange na die burgersentrum geblokkeer. Hulle het dienslewering vir hul areas geeis. Volgens hulle het die mayor, Dan Plato, in November 2018 aan hulle gesê dat hulle nie dienste sal kry nie oor hulle onwettig op die oop stukke grond plak. Cops was gou op die betogingstoneel en het binne enkele minute sonder enige waarskuwing die skokgranate afgevuur. In die chaos wat gevolg het, is ’n aktivis van die Social Justice Coalition (SJC), Axolile Notywala, in hegtenis geneem. Makolo, van die Ses’khona-plakkerskamp in Philippi-Oos, het haar balans verloor toe ’n skokgranaat afgaan. G’n mediese personeel was op die toneel in sig nie. ’n Fotograaf van Netwerk24­, Adrian­ de Kock, en ’n betoger, Silulami Vungaye, het Mokolo weer op haar voete gehelp. Vungaye van Philippi-Oos sê hulle eis basiese dienste soos water, elektrisiteit en toilette vir hul areas­. Hy en ’n handjievol ander betogers het daarin geslaag om by die raadsaal in te gaan waar die Stad se raadsvergadering in sitting was. Hulle het toe hulle plakkate vreedsaam aan Plato gewys. Vungaye sê: “Ons het gewag totdat hy (Plato) klaar was met sy speech en ons het opgestaan en sonder om te praat die plakkate omhoog gehou. Lyfwagte “Sommige raadslede het aan ons gesê ons moet die raadsaal verlaat en ander het ons aangemoedig om te bly. “Ons was glad nie gewelddadig nie. Dis die lyfwagte wat ons met geweld uit die raadsaal gegooi het. “Dis baie hartseer om in die omstandighede te woon waarin ons woon. “Ons het nie uit eie keuse daar gaan woon nie, maar omstandighede het ons daarheen gedwing. “Dis hartseer om so sleg behandel te word as ons ons griewe bring na die mense wat oor ons heers.” Die ANC-koukusleier, Xolani Sotashe, het die jaar se eerste volle raadsvergadering verlaat om die betogers­ buite toe te spreek. Sotashe het belowe om Plato uit die vergadering te gaan haal sodat hy na die inwoners se klagtes kan kom luister. ’n Paar minute later het Plato uitgekom om te hoor wat die betogers op die hart het. Plato het die betogers beloof­ om die areas te besoek om self te sien wat die kwessies behels. ’n Polisiewoordvoerder, lt.kol. Andrè Traut, het bevestig die polisie het skokgranate by die betoging gebruik.