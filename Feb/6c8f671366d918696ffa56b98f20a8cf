DIE Madibaz het vanaand in die Madibaz-stadion hul Varsity Shield-veldtog met n 38-21 oorwinning afgeskop oor CPUT. Hoewel die eerste 20 minute van die wedstryd sonder enige punte verbygegaan het, was dit net omdat die spanne opgewarm het. Daarna het die Shield in aksie ontplof. Gelukkig vir die Madibaz-skare was dit hulle span wat vlam gevat het met ses drieë. CPUT het wel gewys dat hulle nie te lig in die broek is nie en het drie drieë aangeteken. Die Madibaz het nooit regtig in die moeilikheid gelyk nie, maar 'n drie met sewe minute oor deur Christopher Hollis het die wedstryd verseker. Die Madibaz se Thembekile Boltina is aangewys as die Player that Rocks en Charles Radebe het die Steers Kinging Moment ontvang vir sy drie. In die ander Shield-wedstryde het UKZN by die Howard College Rugby-stadion amok gemaak om Rhodes met 50-10 te klop. Fort Hare het ongelukkig voor hul tuis skare in die Davidson-stadion teen hul ou vyand Walter Sisulu (WSU) met 22 – 36 vasgeval. Madibaz - drieë: Josiah Twum-Boafo, Riaan Esterhuizen, Thembekile Boltina, Dundre Maritz, Dirk Ferreira, Christopher Hollis. doelskoppe: Jordan Koekemoer (4) CPUT - drieë: Ameer Hendricks, Colin April, George-Lee Erasmus doelskoppe: Ralton October (3)