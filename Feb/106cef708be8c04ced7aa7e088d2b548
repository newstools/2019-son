GROTER. Beter. En selfs ’n bietjie stouter ... So beskryf Danneline Ramsden, Namakwalandse storieverteller en woordkunstenaar, haar nuutste produksie, Xhou­lag 2, wat die Woordfees volgende week tref. Nadat sy mense laas jaar tot in Namibië laat skaterlag het met haar unieke stories van haar groot­wordwêreld, is Ramsden terug met ’n nuwe show – dié keer met die TV-persoonlikheid en skrywer Ivor Price in die regisseurstoel en gasverskynings deur die bekende rymkletser Vito Heyn. “Dis my eerste volwaardige Woordfees-produksie – ’n groot droom wat bewaarheid word,” sê Ramsden, wat die laaste dekade reeds in Stellenbosch woon en werk. “Ek knyp nog myself as ek dink aan hoe mense verlede jaar my debuutproduksie aanvaar en ervaar het. Ons Namakwalanders lag mos nie net nie. Ons xhoulag. Diep en lelik uit ons binneste uit, en dit bly ’n voorreg om my eg Namakwalandse stories met mense te deel.” Kragtoer Volgens Ramsden wemel Xhoulag 2 van nuwe stories. Dit sluit ’n skreeusnaakse verhaal in wat hom in Springbok voor die landdros afspeel. Price beskryf Ramsden en Heyn as ’n kragtoer. “Dit is twee Nama-tjênners van wie jy eenvoudig móét kennis neem. “Hulle neem jou op reis deur Namakwaland se stofstrate en laat jou vir ’n uur lank vergeet van alles wat pla. En die beste van als is dat hulle dit in hul eiesoortige Afrikaans doen … Sonder tierlantyntjies en geite.” Heyn gaan mense met liedjies van sy nuwe album, Ek is Trots, vermaak. “Regtig, ek was lanklaas so opgewonde. “In Xhou­lag 2 deel ons as trotse Namakwalanders ’n bietjie van ons kultuur en taal. Mense vergeet deesdae om te lag, so ons laat hulle vir ’n uur lank van hul sorge vergeet.”