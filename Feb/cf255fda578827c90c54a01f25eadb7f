CLINTON Larsen is steeds onoorwonne as Chippa Unit­ed-breier nadat sy span gister in die Peter Mokaba-stadion met 1-1 gelykop gespeel het teen Baroka FC. Dis ’n wedstryd wat al twee spanne wou wen omdat die spanne albei steeds gerelegeer kan word, maar dit was Baroka wat meer kanse gewaag het in die eerste helfte. Die aksie was egter bestem vir later in die tweede helfte, toe twee Baroka-spelers doele aangeteken het. Ongelukkig vir Baroka was een van sy doele ’n eie doel. Baroka se aanvaller Matome Mabeba het in die 70ste minuut sy span die voorsprong gegee, maar net ’n minuut later het die verdediger Bonginkosi Makume die bal in sy eie doelhok gesit. Dit het die Chilli Boys gelyk laat trek. Hoewel daar steeds genoeg tyd was, het nie een van die spanne weer ’n doel aangeteken om die wedstryd en die drie punte te vat nie. Laaste Baroka bly in die 13de plek, maar Chippa skuif na 14de plek. Dis omdat Free State Stars se wedstryd teen Polo­kwane nie plaasgevind het nie. Chippa is dus gelykop op punte (16) met Stars, maar het ’n beter doeleverskil. Chippa is ook vyf punte weg van Maritzburg United in die laaste plek. Die Chippa-breier se goeie begin in die Baai bly dus op koers. Hy het nou twee oorwinnings en ’n gelykop uitslag behaal. Larsen het voor die wedstryd gesê hy sal bly wees as hy ’n punt kry teen Baroka. Larsen en Chippa se aandag skuif egter nou na Free State Stars. Chippa gaan teen Stars ook weg speel Saterdag op Goble Park. Soos dinge egter nou staan sal die Chilli Boys nader aan veilig wees as hulle die oorwinning behaal oor Stars. Onder Larsen lyk dit of die Chilli Boys gaan veg tot die einde as dit moet.