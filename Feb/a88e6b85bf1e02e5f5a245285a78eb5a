DIE Oostelike Provinsie se skole-atlete wil dit ’n rekordjaar maak. Dit was verlede week duidelik toe OP die medaljes op die provinsiale tweekamp-byeenkoms in die Suid-Kaap ingeryg het. Môre en oormôre word boonop talle rekords vir die junior atlete voorspel wanneer die Madibaz ’n byeenkoms op die universiteit se Suid-kampus in Port Elizabeth aanbied. Anke Serfontein (o. 15) en Cody Coombe-Davis (o. 17) was OP se tweekamp-sterre met hul goue medaljes. Bjorn Maree, Connor Mote­, Alexander Serfontein, Kaidin Kretzmann, Conner Bagley, Zanri Black, Wehan Smith, Christian Appels, Kyle­ White, Lara de Bloe, Ruben Smith en Anja Webber was die ander wat silwer- en bronsmedaljes vir OP verwerf het. Op die Madibaz se by­eenkoms sal die Port Elizabeth Hoërskole-Atletiekvereniging saam met die universiteit betrokke wees om atlete van alle ouderdomme kans te gee om hul slag te toon. Beurse Groot pryse sal ook vir die beste atlete op die spel wees. Skole-atlete kan ook beurse by die Madibaz verdien, met ’n goeie vertoning. Die Madibaz se atletieklui sal beslis op die byeenkoms ’n ogie oor die jong talent gooi om te kyk watter atlete met die oog op die toekoms nader getrek kan word. Die byeenkoms sal op die twee dae 09:00 begin en 18:00 eindig. 