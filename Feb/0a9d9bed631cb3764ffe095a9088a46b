ALAN Winde, Wes-Kaapse minister van gemeenskapsveiligheid, het ’n ernstige vraag aan lt.genl. Khombinkosi Jula, provin­siale polisie­kommis­saris, gestel. Hy het Jula gevra om vas te stel of die provinsie se cops ook van die honderde polisielede is wat bevorder is bloot as gevolg van hul politieke affiliasie. Dit kom nadat die Instituut­ vir Sekerheid­studies (ISS) gesê het die SAPD het 600 polisie­beamptes tot bestuurs­poste bevorder. “Nie noodwendig omdat hulle die skills en ervaring het nie, maar hoofsaaklik weens hulle politieke affiliasie,” lui die ISS-verklaring. Winde sê: “Politiekery hoort nie in die SA Polisiediens nie. “Ek het aan Jula geskryf om dié bewerings te ondersoek en vas te stel of dit ook die geval in die Wes-Kaap is. “As die bewerings waar bewys word, verwag ek dat Jula dinge dringend sal regstel. “Ons kan net nie bekostig om onbevoegde, ongekwalifiseerde, onervare individue in leiersposte te hê nie.” Hy sê as die bewerings waar is, kan dit ’n struikel­blok­ wees om misdaad in die provinsie hok te slaan. “As ons misdaad wil bekamp, moet ons ’n gekwalifiseerde, er­vare, deursigtige en eerlike polisiediens hê – ’n polisiediens wat ál die nodige toerusting het. “ ’n Polisiediens wat ’n verhouding van vertroue met die gemeenskap het.” Winde voeg by daar was ’n groot toename in bestuursposte in die SAPD die afgelope jaar. “Topbestuur het met 10% toegeneem, senior bestuur het met 41% opgegaan en offisiere het met 13% gestyg,” sê hy.