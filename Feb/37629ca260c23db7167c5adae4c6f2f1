’N MAN wat na bewering sy tweelingsuster en ma met ’n mes doodgesteek het, se tyd van mal speel is verby. Vuyo Dondashe (24) loop Kaapse hooggeregshof vir die dubbelmoord op sy suster, Vuyokazi­, en sy bejaarde ma, Nolwazi Nongoma. Luidens die klagstaat het die twee vroue van Lwandle in die Strand geslaap toe Vuyo hulle met ’n mes aangeval het. Die voorval het op 4 Februarie­ 2017 in die gesin se woning plaasgevind. Dondashe is dieselfde aand in die omgewing aangekeer met die einste mes wat hy glo in die aanval gebruik het. Dr. Nyameka Dyakalashe, ’n psigiater by die Valkenberg-hospitaal, het in ’n binneverhoor oor Dondashe se geestestoestand getuig. Hy is 21 dae lank deur ’n span dokters, insluitend Dyakalashe, by die hospitaal ondersoek. “Hy wou nie sy samewerking gee nie. Die meeste van die tyd was hy kortaf en ander kere het hy reguit gesê hy stel nie belang in die evaluasie­proses nie. Begrip “Hy was ook baie onbeskof en het vuil taal gebruik.” Maar hy is nie geestelik versteurd nie en was ook nie toe hy die misdade­ na be­wering gepleeg het nie, het Dyakalashe getuig­. “Hy het ’n baie goeie begrip van die regstelsel en die klagte teen hom. Hy het vir my gesê hy is ’n eerste oortreder in die Wes-Kaap en hy is ’n jaar lank in hegtenis. “Hy meen ook die hof moet hom óf ’n opgeskorte vonnis gee óf die saak aanhoudend uitstel.” Sy sê Dondashe voel nie berou nie. Volgens haar was hy glo gatvol vir sy ma en suster omdat hy permy eers moes werk in die huis voordat hy iets (soos kos) gekry het. “Hy het gesê sy ma en sy suster het hom vir ’n stront gevat en daarom het hy hulle gesteek.” Dondashe is nou ’n lid van die 26’s-bende in die tronk. Regter Derek Wille het bevind daar skort niks met Dondashe nie en hy moet pa staan vir sy dade. Die saak duur voort.