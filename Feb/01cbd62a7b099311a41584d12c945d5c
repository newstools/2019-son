CAPE Town City se eienaar, John Comitis, beweer hy het reeds plek gemaak vir die Nedbank Cup in hulle trofeekas. City pak Highlands Park volgende week in dié uitkloptoernooi se ronde van die 16 spanne in die Kaap. City vertoon goed in bekerkompetisies en kan as cup specialists beskou word. Die Citizens het reeds in hulle debuutseisoen onder Eric Tinkler die Telkom-beker verower. Dié seisoen het City sy tweede beker gewen toe hy die MTN8-titel met Tinkler se opvolger, Benni McCarthy, gewen het. Geskuif Nou verwag Comitis dat hulle die aanloklike Nedbank Cup ook huis toe sal bring om sukses in al drie uitkloptoernooie te proe. “Net eergister het ek die MTN8-trofee effens geskuif om plek te maak vir die Nedbank-trofee,” het Comitis vol vertroue gesê. “Ons spoor onsself aan om suksesvol te wees, veral met ’n coach soos Benni. Hy is ’n wenner en honger vir sukses. “Ons respekteer elke kompetisie en wil sukses daarin behaal,” het Comitis afgesluit. Maar voor daar van sukses gedroom kan word, moet City môre ’n saak gaan regstel teen die Lions of the North. Owen da Gama se span het City in ’n vorige Premierligawedstryd met 2-0 geklop.