MIN dinge kan ’n mens so gou terugruk aarde­ toe as wanneer jy besef hoeveel die sorg van ’n baba jou eintlik sal kos. Dis waarom ouers hulle deeglik moet voorberei vir die koms van ’n kleinding. Die webwerf finansies. solidariteit.co.za meen wyse ouer s­ stel ’n begroting op van wat hulle bereid is om aanvanklik aan die baba te bestee. ’n Mens word mos maklik meegevoer wanneer jy ál die oulike goeters vir kleintjies sien, en voordat jy jou kom kry, is jou sakke dolleeg. Wanneer jy ’n begroting volg, behoort jy nie so maklik oorboord te gaan nie. Volgens die webwerf raam kenners die koste voor die geboorte kan tussen R10 000 en R15 000 beloop. So, hou die volgende dinge in gedagte wanneer jy jou bababegroting opstel: Toerusting en toebehore Die belangrikste items vir die babakamer is ? bababed, kantbuffers, matras, matrasoortreksel, doekestasie, bad en badsitplek, handdoeke, waslappe, gordyne en beddegoed. Dan is daar ook nog ? draagbare bedjie, stoot­waentjie, babasak, karstoeltjie en eetstoeltjie. Oorweeg om tweedehands te koop, veral vir die items wat duurder is. Babaklere Koop eers net die nodigste, soos frokkies, groeipakkies en een of twee pakke doeke. Wag dan tot ná die gebruiklike baby shower om te sien wat jy nóg nodig het. Koop bekostigbare klere en onthou, jy kan tot 50% spaar deur uit te kyk vir winskopies en seisoenale uit­verkopings. Babamelk en vaste kos As jy borsvoeding oorweeg, moet jy uitwerk hoeveel dit jou gaan kos vir ? voedingsbra, borsmelkpomp en tepelroom. As jy nie gaan borsvoed nie, sal jy bottels, ’n steriliserings­eenheid en melkpoeier nodig hê. Wanneer jou baba sowat ses maande oud is en vaste kos kan begin eet, kan jy hom of haar gestoomde kos pleks van bottels babakos voer. Jou baba se doeke en toilet­ware is van die duurste baba-goeters. Jou kleinding sal aanvanklik tussen 6 tot 12 doeke per dag gebruik, en later 6 tot 8 daagliks. Gelukkig is toiletware gewoonlik algemene geskenke op die baby shower. Dit sluit sjampoe, olie, afvee­lappies, poeier, boudsalf, lyfroom en weggooisakkies vir doeke in.