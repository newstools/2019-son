DIE hel is behoorlik los in die Boland Rugbyunie (BRU), dít voor die verkiesing­ op 28 Februarie. Dis omdat die BRU se president, Ivan Pekeur, vyf klubs en twee BRU-bestuurslede geskors het. Bertram Vraagom van die Saldanha-rugbyklub gaan Pekeur teenstaan. Vraagom is ’n voormalige speler van die Universiteit van die Wes-Kaap en die Westelike Provinsie-Platteland. Denver Pienaar en Anthony­ Hess is die bestuurs­lede wat onlangs om verskeie redes geskors is. Daar word aangevoer dat die twee die BRU se grondwet oortree het. Hulle verskyn later dié week voor die BRU se tug­komitee. Pienaar wou hom nie uitlaat oor die klagtes teen hom nie. Son het betroubaar verneem dat Pienaar en Hess hulle dalk tot die Wes-Kaapse hooggeregshof sal wend as hulle skoring nie opgehef word nie. Die klubs wat deur Pekeur geskors is, is Botrivier, Op die Berg, Never Despair, Citrus­dal en Wittewater. Die BRU sê in ’n verklaring dat hy die klubs geskors het omdat hul bestuurslede op “onwettige” vergaderings verkies is. Die BRU bied die klubs tot 25 Februarie om hul huise in orde te kry. Lede van Botrivier en Never­ Despair sê hulle het die BRU reeds in ’n brief gevra om hul skorsings onvoorwaardelik op te hef. Regshulp Dié klubs hou vol daar is niks fout met hul prosedures nie. Albei klubs het reeds regshulp ingewin. Hul regspanne het hulle opdrag gegee om nie nuusverklarings te maak nie. Pekeur se presidentskap is sedert sy verkiesing in 2014 in omstredenheid gedompel. Die BRU het onder sy beheer­ reeds amper R1 miljoen­ aan regskoste bestee. In ’n onlangse verwikkeling is Pekeur ook deur Mannetjies du Plessis daarvan beskuldig dat hy amper R100 000 in salarisse ontvang. Dít ondanks die BRU se swak finansiële posisie nadat die Suid-Afrikaanse Rugbyunie ook sy jaarlikse finansiële­ bydrae verminder het. Du Plessis is ’n voormalige direkteur en lid van die uitvoerende komitee.