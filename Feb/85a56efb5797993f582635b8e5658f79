LEWER genoeg vir 4-6 mense. Bestanddele: 4 piesangs 2 sopies (50 mF) botter ½ koppie esdoringstroop (sy verpakking sal seker sê “maple syrup”) 2 sopies (50 mF) brandewyn Vanieljeroomys (om mee op te dien) Metode: 1. Skil die piesangs, en sny elkeen dan in drie of vier stukke. Wayne stel voor dat jy hulle skuins sny om hulle mooier op jou bord te laat lyk. Maar hoe jy jou piesangs sny, gaan geen verskil aan die smaak maak nie. So, dit maak nie regtig saak nie. 2. Smelt die botter en stroop in ’n vuurvaste pan op die vuur en braai die piesangs daarin totdat die spulletjie karameliseer en begin bruin raak. 3. Gooi nou die brandewyn by, wat dadelik vlam behoort te vat omdat die vuur, soos baie ouens, agter die brandewyn se alkohol aan is. 4. Sodra die vlamme bedaar, dien jy dit op met vanieljeroomys. En ... Die brandewyn is heeltemal opsioneel. Jy kan rum met net soveel sukses gebruik – dan kan jy jouself ’n rum-kat noem! Of jy kan die gereg sonder enige alkohol voorsit. Gaan net aan na die volgende stap sodra alles in die pan begin karameliseer en bruin raak.