DIE Baaise polisie ondersoek ’n saak van huisroof nadat ’n vrou (84) in haar woonstelkompleks deur verdagtes gekonfronteer is. Kapt. Sandra Janse van Rensburg, ’n polisiewoordvoerder, sê die vrou is deur vier verdagtes in haar kompleks in Brymore voorgekeer. Die Mountweg se trio-taakspan ondersoek nou die saak. Dié voorval het Vrydag omstreeks 02:30 gebeur. “Die verdagtes was gewapen met messe en ’n skroewedraaier. “Hulle het haar vasgebind en juweliersware en vuurwapens geëis,” sê Janse van Rensburg. Die huis is geplunder en die verdagtes het met juwele, ’n selfoon en eetgerei gevlug. “Dit is onduidelik hoe toegang verkry is omdat daar geen tekens was van forced entry nie. “Nadat die verdagtes gevlug het, het sy haarself losgemaak en die paniekknoppie gedruk. Dit het die beheerraad in kennis gestel,” sê Janse van Rensburg. Die vrou is nie ernstig beseer nie. Enige iemand met inligting wat met die ondersoek kan aanhelp, word gevra om kapt. Chris Rowan te skakel by 082 442 1457. Hulle kan ook die Stop Misdaad-nommer, 08600 10111, skakel.