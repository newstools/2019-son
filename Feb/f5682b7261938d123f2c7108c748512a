DIE departement van gesondheid het gister heftig ontken hy het drie ure geneem om ’n gewonde persoon na die hospitaal te neem. Die familie van Keaton Johnson (16) van Bishop Lavis­ beweer dat hy nog kon geleef het as die ambulans nie drie ure geneem het nie. Keaton is Sondag in die nek en kop geskiet. Hy het later aan sy wonde beswyk. Keaton se oupa John van Neel hou vol sy kleinseun sou oorleef het as die ambulans gouer daar was. Volgens Mark van der Heever, woordvoerder van die departement van gesondheid, is die eerste oproep vir mediese hulp om 15:06 gemaak en was ’n ambulans binne 18 minute op die toneel. Van der Heever sê: “Die paramedici het eers die erns van die slag­offers se beserings vasgestel en hulle daarna op die toneel gestabiliseer. “Somtyds kan ’n ambulans drie pasiënte laai, maar dit hang van die erns van die beserings af. “ ’n Tweede oproep is om 15:32 gemaak en die ambulans was 15:49 op die toneel. “Keaton is 16:00 in die ambulans gelaai en na die hospitaal geneem. Sy beserings was baie ernstig en hy het by sy aankoms by die hospitaal om 16:29 aan sy beserings beswyk.” Van der Heever het die familie verseker daar was nie ’n vertraging toe die nooddienste na die toneel uitgestuur is nie. Volgens hom kon die ambulans die gebied binnegaan sonder polisiebegeleiding omdat dit nie ’n “rooi sone­” is nie.