TWEE mans is Donderdag swaar vonnisse in die Blue Downs-streekhof opgelê vir die moorde van twee tienermeisies van Kraaifontein. Preston Presence (23) en Marlon Swartz (22) het in Julie 2015 op 'n groep mense losgebrand en Nikita Hallie (16) en Keshia Manual (17) doodgeskiet. Drie ander mense is ook in die skietorgie gewond. Preston Presence (23) is twee lewenslange vonnisse vir die moorde opgelê terwyl Swartz effektief 25 jaar gaan mang. Presence is kort na die voorval by die Bellville Velodrome gearresteer tydens 'n atletiekbyeenkoms. Swartz, wat uit die Kaap gevlug het, is op 'n plaas buite Ladismith gevang. Hulle is op 2 November verlede jaar skuldig bevind. Die polisie in die Wes-Kaap het die vonnisse verwelkom. Lt. Genl. Khombinkosi Jula, die Wes-Kaapse provinsiale kommissaris, het sy waardering uitgespreek teen die ondersoekbeampte, sers. Otto Landsberg, vir die uitstekende ondersoekwerk.