DIE polisie soek na twee mans wat Vrydagoggend in Johannesburg uit die Gautengse hooggeregshof ontsnap het. Andisile Ncanyelo en Njabulo Thokozani Khumalo het vermoedelik by ’n agterdeur van die hofgebou uitgeglip. Hofdokumente toon Ncanyelo (29) en Khumalo (28) was oor verskillende sake daar. Drie aanklagte van moord en twee van poging van moord staar Khumalo in die gesig, terwyl Ncanyelo en twee medepligtiges gevonnis moes word vir moord en poging tot moord. Vrydag se voorval is die tweede keer in minder as twee maande dat gevangenes by dié hof ontsnap. – News24