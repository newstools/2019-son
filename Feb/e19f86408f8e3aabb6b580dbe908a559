Die Waratahs het Saterdagoggend die vierde tuisspan agtereenvolgens geword om op die eerste naweek van Superrugby voor hul tuisskare te verloor. Hulle is met 20-19 deur die Hurricanes oorrompel. Bernard Foley het ’n gulde geleentheid gehad om die wedstryd vir die Tahs te wen, maar het met ’n verspotmaklike strafsdoelpoging voor die pale misluk. Maar die Hurricanes verdien volle krediet vir die manier waarop hulle in die geveg gebly het om in Sydney te wen. Hulle was grotendeels op die agtervoet en moes met goeie verdediging die Tahs verskeie kere weg van hul doellyn hou. Om weg van die huis te wen in hul eerste wedstryd sal die Hurricanes ’n massiewe hupstoot gee, aangesien hulle weer die jaar se kompetisie as gunstelinge vir die uitspeelrondes betree.  