EERS is hulle geloof vir “kreatiwiteit”, maar nou word hulle gelooi. Die minister van onderwys in die Wes-Kaap, Debbie Schäfer, het die bestuur van die Primêre Skool Matroosbergweg in Belhar voorheen geprys vir die kreatiewe wyse waarop hulle oorvol klaskamers te bowe probeer kom deur ’n tent te huur waarin twee klasse tans onderrig ontvang. Nou sê die Wes-Kaapse onderwysdepartement (WKOD) egter hulle het die skool se hoof vroeër aangeraai om nie té veel leerders in te vat nie. Verstaan Die voorsitter van die skoolbeheerliggaam (SBL), Lillian Miller, sê egter die skool verdien krediet vir die manier hoe hy onder moeilike omstandighede probeer floreer. “Daar was ’n stadium waar daar minder as 300 leerders by die skool was en nou is daar meer as 1 200. Die idee is om soveel moontlik leerders te akkommodeer. “Ek kan nie verstaan hoekom die WKOD nou die skuld op ons wil pak nie, terwyl ons al lankal vir meer klaskamers gevra het.” Volgens Miller het die WKOD nou twee ekstra klaskamers en onderwysers beloof. “Ons is dankbaar vir hierdie gebaar, maar dit is nog ’n geval van sien is glo, want die WKOD het nie enige aanduiding gegee van wanneer hierdie beloofde klas­kamers en onderwysers gaan kom nie,” het Miller gesê. Son op Sondag het Matroosbergweg Primêr in die week besoek. Die wind het behoorlik met die tent baljaar en die bladsye van leerders se handboeke rondgewaai. Rachel Montzinger (75) was vyf jaar gelede een van Belhar se oudste matrikulante en sê dit is ’n skreiende skande dat leerders onderrig in ’n tent moet ontvang. “Ek sidder om te dink hoe die leerders in die winter in hierdie tent sal moet cope,” het sy gesê. ’n SBL-lid, Carol Galant, sê die WKOD moet hom eers van die feite vergewis voordat hy mond uitspoel. “Hier was nog nooit ’n WKOD-beampte wat kom kyk het hoe leerders in die tent moet cope nie. “Daai beamptes moet ’n slag uit hul cosy kantore kom en kom sien in watter moeilike omstandighede leerders en onderwysers elke dag moet battle,” het Galant gesê. ’n WKOD-woordvoerder, Jessica Shelver, sê Schäfer het nooit die skool gekomplimenteer nie en hulle net geloof vir ’n kreatiewe wyse om tydelik leerders te huisves. “Ons het egter agterna uitgevind die skoolhoof het ’n groot gros leerders ingeneem, terwyl hy geweet het daar is nie ruimte vir hulle nie. “Hy het toe graad vyf- en ses-leerders na ’n tent geskuif en graad R-leerders, wat nie van ’n compulsary skoolgaande ouderdom is nie, na die klaskamers verskuif. Dié is onaanvaarbaar.” Volgens Shelver het die skool aansoek gedoen vir die aanskaffing van ’n ekstra mobiele klas, waarvoor daar nog op goedkeuring gewag word. “Ons gaan so vinnig moontlik werk om dié aansoek te prosesseer, maar die skool sou nie in hierdie situasie gewees het as die skoolhoof nie hierdie groot getal leerders ingeneem het nie,” het sy bygevoeg.