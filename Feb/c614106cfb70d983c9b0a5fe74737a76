DIE Oostelike Provinsie-Olifante het ’n nuwe breier vir die SuperSport Challenge. Son het betroubaar verneem dat binnekort bekend gemaak sal word dat Chumani Booi die OP se nuwe breier is. Dis nadat die meeste klubs dit Vrydag in ’n algemene­ vergadering bekend gemaak het. Bygestaan Booi is tans die hulp­afrigter van die Southern Kings se hoofafrigter, Deon Davids. Booi vat oor by Ryan Felix. Booi sal bygestaan word deur Sivuyile Kobokana, wat Felix gehelp het om die voorspelers af te rig. Son verstaan ook dat Felix die OP se o. 20-span sal afrig. Dis goed dat hy nog betrokke is by afrigting, want hy het baie ervaring met die OP. Die vraag nou is waar Booi en die Kings teenoor mekaar staan. Die Kings het nog vyf wedstryde oor. Hul Pro14-seisoen eindig aan die einde van April. Die Challenge-bepalings is nog nie bevestig nie, maar na verneem word, skop die kompetisie­ in April af. Dit sal Booi baie min tyd laat om enige noemenswaardige voorbereiding te doen met sy nuwe span. Daar is ’n moontlikheid dat Booi van Davids se oortollige­ spelers kan benut. Dís King-spelers wat weinig speelkans gebied is. As dit die geval is, sal Booi darem reeds bekend wees met hulle en dit sal sy taak ligter maak. SA Rugby kon ook nie bevestig hoe laat die Challenge-wedstryde sal begin nie. Son het verder verneem dat die onderhandelings tussen die Kings en ’n konsortium­ van sakelui wel deur die Oostelike Provinsie-Rugbyunie (OPRU) in die vergadering bekragtig is. Daar lê volgende seisoen dus baie veranderinge voor vir die Kings.