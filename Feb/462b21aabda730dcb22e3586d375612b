OM TÊ sê die Storm­ers­ se Superrugby-veldtog het chaoties­ begin, is ’n understatement. Alles wat moontlik kon skeefloop, het met Robbie Fleck, die Stormer-afrigter, en sy manne gebeur. Die Bulls en Stormers se wedstryd het 20 minute laat begin omdat die Kaapse franchise­ se bus in die verkeer vasgesit het weens ’n ongeluk op die N1 op pad na Loftus Versfeld in Pretoria. Uit hul vertoning het dit gelyk asof die Storm­ers nooit van die bus afgeklim het nie. En daar was ook ’n mate van verwarring oor hulle nie in hul Superheld-Thor-truie gespeel het nie. Vooraf is gesê al die Suid-Afrikaanse spanne sal hul Marvel-tema-truie vir alle plaaslike derbies dra. Die Storm­ers het die draai­boek egter nie op Loftus gevolg nie. Vodacom, borg van die Superrugby-toernooi, het sy teleurstelling hieroor op Twitter uitgespreek. Dit wil voorkom of die Stormers probleme met hul eie borg, DHL, gekry het. En met die finansiële verknorsing waarin die Kapenaars is, het hulle besluit om eerder na DHL se versoek te luister. En al is dit die mening van sommige kenners dat die Stormers se uiters teleurstellende vertoning aan die onstuimighede van die veld toegeskryf kan word, glo ek dit het absoluut niks daarmee uit te waai nie. As daar na die Stormers se besluitneming op die speelveld gekyk word, is dit duidelik dat daar eerder iets met die afrigting skort. In die warm-up game in die Kaapstad-stadion het die Bulls die Stormers in die lynstane ore aangesit. Dis nie rocket science nie, maar dit was duidelik ’n aspek van die spel wat die Bulls weer sou teiken. En dit was opvallend dat Lood de Jager, die Bulls se kaptein, agterna erken het dat hulle beslis die Stormers se lynstane by die source wou ontwrig en sodoende verhoed dat hulle ’n platform skep van waar hulle hul aanvalle kan loods. In die eerste lynstaan van die game het die Stormers die opsie gebruik om die bal na Siya Kolisi te gooi. Met twee slotte en ’n losvoorspeler in Pieter-Steph du Toit wat twee meter lank is, is dit veral moeilik om te verstaan dat hulle nie as ’n lynstaanopsie gebruik is nie. Dan skop die Stormers ook elke keer by die re­starts direk na Duane Vermeulen, wat die bal baie ver oor die voordeellyn dra en die Bulls dadelik op die voorvoet kry. Nee wat, as dit die soort taktiek is wat die Stormers se afrigtingspan aanmoedig, kan dit in ’n lang seisoen vir die Kapenaars ontaard. Saterdag kom die Stormers teen die Lions op Nuweland te staan voordat hulle die Sharks in nog ’n derby in Durban gaan aandurf. Met so baie wêreldklas spelers in hul span, lê die fout beslis nie by die spelers nie. Dis tyd dat die coaches aanspreeklik gehou word. Wat dink jy?