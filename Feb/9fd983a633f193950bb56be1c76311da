DIE Chilli Boys se breier, Clinton Larsen, sê hy deel die span se sukses met al die breiers voor hom. Larsen is steeds onoorwonne as Chippa United-breier nadat sy span tot die kwarteindronde van die Nedbank Cup gevorder het, maar hy sê dis nie net alles sý werk wat die span weer op koers gekry het nie. Sedert Larsen oorgeneem het, lyk die Chilli Boys se kanse op oorlewing in die Premierliga (PSL) beter. Die Baaienaars staan ook ’n groot kans om die halfeindronde van die Nedbank Cup te haal nadat hulle met 2-0 oor die NFD-span Tshakhuma Tsha Madzivhandila geseëvier het. Larsen sê egter die vorige breiers wat Chippa voor hom in hierdie seisoen gehad het, het almal ’n rol gespeel. “Ons nuutste uitslae het die span se confidence teruggebring. Daarom voel dit ons kan wedstryde wen. “Ongelukkig kan ek nie die lof hiervoor alleen neem nie. Al die breiers wat hier was – Eric Tinkler, Joel Ma­sutha en Dan Malesela – het nie slegte werk gedoen nie. Almal het iets waardevols tot die span bygedra,” meen Larsen. Hy voeg by Chippa het nog ’n ver pad om te stap. “Die fondasie is goed gelê en ons kry nou die uitslae, maar ons moet gefokus bly en probeer bou op wat ons het. Daar is nog baie om te doen in die Nedbank Cup en die PSL.” Chippa se aandag skuif nou na liga-verpligtinge. Sy volgende wedstryd is teen Golden Arrows.