PEP Guardiola, die bestuurder van Manchester City, is ’n “entoesiastiese ondersteuner” van die video assistant referee (VAR). Sy steun vir die VAR kom ten spyte daarvan dat twee strafskoppe teen sy span toegeken en Nicolás Otamendi gepos is ná VAR-beslissings. Dit was Woensdag teen Schalke in dié spanne se stryd in die eerste been van die Champions League se ronde van die laaste 16 spanne. City moes diep delf en eers ’n agterstand uitwis om uiteindelik met 3-2 te seëvier. Nabil Bentaleb het die tuisspan, Schalke, se twee doele van strafskoppe in die eerste helfte behaal. Kritiek Die besoekers se doelevraat, Sergio Agüero, Leroy Sané en Raheem Sterling het die oorwinning verseker. Die VAR-stelsel lok baie kritiek uit, maar Guardiola is nie een van die kritici daarvan nie. Oor die VAR-beslissings teen sy span gee hy toe: “Dit ís ’n strafskop; die tweede een óók, én die rooikaart. “Ek vertrou die VAR. Ek stry soms, maar nie dié keer nie.” Die strafskoppe wat weens VAR-beslissings toegeken is, is vir ’n handball deur Otamendi; vir Fernandinho wat Salif Sané in die doelgebied neergevel het; en Otamendi wat ’n ongeoorloofde tackle uitgevoer het (sy tweede geelkaart word toe ’n rooikaart). – AP