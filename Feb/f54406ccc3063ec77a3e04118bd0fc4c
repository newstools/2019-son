OORVOL klasse, ’n tekort aan onderwysers en nie-toelating van leerders by skole is die griewe­ wat ontstelde ouers gister na die departement van onderwys in die Baai gebring het. Tientalle het ouers gisteroggend voor die departement se kantore in Sidwell betoog. Ouers van die Primêre Skool Booysenpark, Sapphire­ Road, Cedarberg en Alfonso Arries was daar. Hop-huise Hulle soek antwoorde en eis ook dat die minister van basiese onderwys, Angie Motshekga, kom kyk in watter­ omstandighede die kinders moet klas gaan. Thanduxolo Bomali, ’n besorgde ouer, verduidelik: “Dis ’n langdurige probleem. In ons area word daar al hoe meer Hop-huise gebou, maar die skole kan nie al die kinders akkommodeer nie. “Daar moet 35 kinders per klas wees, maar tans is daar 70 in ’n klas. Daar sit vier leerders by ’n tafel in plaas van twee. “Die onderwysers kan nie cope nie. In my seun se gr. 4-klas is daar 64 kinders,” sê Bomali. Melissa Primo, nog ’n ouer­, sê: “Ons is ongelukkig omdat daar nie genoeg skole is nie en omdat die klasse overcrowded is. “Daar is nie genoeg resources­ soos tafels en stoele by die skole nie. As daar meer onnies was, sou daar minder crime gewees het.” Marius Pretorius sê weens die onderwysertekort moet ouers glo uithelp met die klasse sonder vergoeding. “In Booysenpark is nege woon-areas met net drie laerskole en een hoërskool. Dis ongemaklik vir so baie kinders om in sulke klein klasse te wees. “Ander kinders wat nie by skole kan inkom nie, loop rond in die strate.” Nog ’n probleem by sommige skole is dat van die leerders in tydelike strukture klas kry. Boonop moet die kinders wat nie in hul area kan skoolgaan nie, ver loop na ander skole toe. Hulle moet dit waag deur beboste gebiede waar hulle moontlik beroof kan word. Die kantoorbestuurder by die onderwysdepartement se kantoor het later uitgekom om met die ouers te gesels. Hy het toegelaat dat sowat tien van die ouers binne toe gaan om met hom te gesels. Beloof Volgens die ouers het hy beloof om Dinsdag in Booysenpark ’n vergadering te hou met al die ouers, departementshoofde, skoolhoofde en lede van skoolbeheerliggame. Loyiso Pulumani, woordvoerder van die Oos-Kaapse onderwysdepartement, het beloof om ondersoek in te stel, maar het gister teen druktyd nie kommentaar gelewer nie.