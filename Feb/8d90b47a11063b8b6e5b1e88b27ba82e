Die Highlanders het vir ’n tweede naweek agtereenvolgens tot laat gelos om ’n  Superrugbykragmeting te wen. Superrugby se kampioene in 2016 moes die keer diep grawe om die Queensland Reds met 36-31 in Dunedin se Forsyth Barr-stadion te klop. Dillon Hunt se verdoelde drie in die 75ste minuut het vir die tuissspan se sege gesorg. Anders as teen die wen teen die Chiefs verlede week, was die Highlanders vir lang tydperke voor op die telbord. Die Reds het egter  gewys hulle gaan die jaar nie sommer maklik boedel oorgee nie, deur elke keer met ‘n drie van hule eie te antwoord, wanneer die Highlanders gedreig het om met die wedstryd weg te hardloop. Die besoekers het laat in die wedstryd gerally om die voorsprong met 31-29 te neem, toe die Superrugbynuweling Feao Fotuaika in sy eerste wedstryd gaan druk het. Hulle het uitstekend gekapitaliseer op die Highlanders se ongedwonge foute, veral in die lynstane. Dit sou egter ’n doellose skop reg in Ben Smith se keelgat af wat die Highlanders in staat gestel het om die Reds se doppie te klink. Smith se teenaanval is toe perfek deur Hunt afgerond.  