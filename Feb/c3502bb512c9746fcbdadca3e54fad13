DIE Oostelike Provinsie se krieketspelers besef hulle sal nie kan bekostig om nog aan verlede naweek se puik sege te dink nie. In een van sy beste seges in ’n lang tyd het die OP in Johannesburg ’n beurtoorwinning oor Gauteng behaal. ’n Nuwe uitdaging begin egter vandag met die OP se volgende provinsiale meerdaagse wedstryd teen die Suidwestelike Distrikte in Oudtshoorn. Piet Botha, die afrigter, was baie tevrede met die Gautengse uitstappie, maar weet sy spelers sal by ander toestande in Oudtshoorn moet aanpas. Botha benadruk dat dit vir die OP baie belangrik is om sy stempel met sy eerste kolfkans op die wedstryd af te druk. Bydraes Dis wat teen Gauteng gebeur het toe Eddie Moore die kolfaanslag gelei het. Daar was ook goeie bydraes van Clyde Fortuin, Jade de Klerk en Joshua van Heerden. Hulle het van ’n baie groot telling seker gemaak. Vir die OP sal dit belangrik wees om op sy goeie spel teen Gauteng voort te bou, want ’n sege in Oudtshoorn sal die Oos-Kapenaars se kanse om in die eindstryd te speel, ’n stewige hupstoot gee. Die OP se buurman, Grens, beleef nie ’n goeie seisoen nie en sal baie graag behoorlik op dreef wil kom. Die Grens pak die Vrystaat van vandag in Bloemfontein. Sondag word die wedstryde in die provinsiale eendaagse reeks gespeel.