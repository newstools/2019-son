ROBBIE Fleck, afrigter van die Stormers, gaan Vrydagaand ál sy Springbokke in ’n warm-up game teen Boland in Wellington speelkans gee. Die Stormers het Sondag met ’n B-span die Bulls in ’n warm-up game in die Kaapstad-stadion met 33-28 getroef. Fleck wil nou baie graag sy sterre ’n hit-out in hul eerste game van die seisoen teen die Kavaliers gee. “Ja, hulle (die Bokke) gaan beslis dié naweek speel. Hulle berei nou al vier weke voor. Hulle gaan nog ’n ekstra week kry voordat ons hulle inspan. Hupstoot “Die Bokke het nog ’n lang seisoen wat voorlê. Ons wil net seker maak die Bokke word goed bestuur. Ons sal die meeste van hulle teen Boland ’n kans gee.” Fleck glo deur die Bulls met sy jonger spelers te klop, sal sy span ’n sielkundige hupstoot gee. “Ja, dis beslis ’n sielkundige slag vir ons, veral as daar gekyk word na die span waarmee die Bulls in die eerste helfte begin het. “Dit was ’n great geleentheid vir ons jonges omdat nie baie van hulle al voor 50 000 mense gespeel het nie. Hulle het boonop teen internasionale spelers soos Schalk Brits, Duane Vermeulen, Handré Pollard en Lood de Jager te staan gekom. “Dit was great om te sien dat die manne die step-up kon maak en aan die begin van die game so ’n groot voorsprong kon opbou.” Siya Kolisi, die Stormer-kaptein, en van die ander Bokke wil ook beïndruk. “Dit stuur ’n boodskap aan die ander spelers in die groep dat daar gesonde mededinging vir plekke in die beginspan is,” meen Fleck. “Daar is baie jong spelers in ons groep wat kliphard werk vir ’n plek in die beginspan. Ons het nou lekker diepte in ál die posisies opgebou en wil graag sien hoe die spelers met die Bokke integreer.”