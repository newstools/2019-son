DIE kolwers in die One Day Cup moet lig loop vir die Warriors se boulers. Só maan Rivash Gobind, afrigter van die Oos-Kapenaars. Gobind sê: “Ek is opgewonde oor ons boulwerk. Spanne sal ons boulaanval ernstig moet opneem. Dit gaan ons sterk punt in dié reeks wees.” Die Warriors en Knights pak mekaar vandag in Kimberley. Hulle kan nie wag om weer te speel nie nadat hul wedstryd verlede week teen die Lions in Johannesburg uitgereën het. Gobind sê: “Anrich (Nortjé) is weer fiks, maar kon in daardie laaste wedstryd nie boul nie. “Dit is frustrerend dat ons twee weke laas gespeel het. Die wedstryde volg nou darem op mekaar, so ons kan hopelik momentum kry.” Nortjé, Lutho Sipamla en Sisanda Magala vorm ’n sterk naataanval vir die Warriors. Aangesien Marchant de Lange terug is in die Knights se aanval, sal die tuisspan ook daarop ingestel wees om vroeg toe te slaan. Afweer Die Warriors se toporde sal die teikens met die nuwe bal wees. Gobind voel egter die Warriors sal die aanslag kan afweer, aangesien kolwers soos Gihahn Cloete en Sinethemba Qeshile op dreef is. Hy sê: “Gihahn was uitstekend in ons eerste wedstryd teen die Cape Cobras. Hopelik gaan hy voort op dié trant. “Hy het in ’n volwasse speler ontluik, een op wie ons in die toporde kan staat maak.” Gobind, wat agting het vir die Knights, voorsien egter ’n taai wedstryd. Hy maan: “Geen wedstryd is maklik nie. Kyk maar net na die gehalte-spelers van die Knights. “Keegan Petersen speel heelseisoen nog pragtig en baie Knight-spelers is ervare. “Ons is egter goed op dreef en die toestande in Kimberley pas ons spelstyl gewoonlik. “Om met ’n reeks wegwedstryde weg te spring is nie ideaal nie, maar oorwinnings in wegwedstryde sal baie vir ons beteken.” Eerste aflewering: 13:30.