GELD is mos ’n moei­like ding vir paartjies om oor te praat. Maar dit is iets waaroor julle moet praat, want besluite moet geneem word. Die klomp slimmes daar by goeiehuishouding.co.za het die perfekte wenke oor hoe paartjies hul geld­sake moet hanteer. Wees eerlik Die belangrikste stap is om die gesprek te begin. Wees eerlik oor hoe jy jou geld spandeer en moedig jou maat aan om dieselfde te doen. Wees kalm. Die gesprek is ’n kans om jul idees saam te voeg en nie ’n kans om jou partner van geldmors te beskuldig nie. Hoe meer julle praat, hoe makliker sal dit word. Besluit of julle jul geldsake wil saamvoeg of apart hou Julle moet vasstel watter finansiële situasie die beste vir julle as paartjie sal wees. As julle voel dit sal makliker wees om die rekeninge saam te betaal, kombineer dan jul geldsake. Moenie vergeet om jou maat in te lig van al jou uitgawes (veral die onbeplandes) as julle besluit om jul salarisse saam te voeg nie. As jy voel dit is te mede- afhanklik om jul salarisse te kombineer, hou dit dan apart. Hoe ook al julle besluit om jul geldsake te hanteer, dis belangrik om te onthou julle is ’n span, en groot finansiële besluite sal die beste uitkoms hê as julle dit saam doen. Begroot, begroot, begroot Voer ’n openhartige gesprek oor jul salarisse en stel dan ’n begroting saam wat in albei se behoeftes voorsien. Maak ’n lys van jul inkomste in een kolom en uitgawes in ’n ander. So sal dit maklik wees om te sien watter uitgawes besnoei kan word. Eet by die huis Uiteet kan baie duur raak en kan stremming op ’n verhouding plaas. Jy of jou maat kan onder druk voel om mekaar uit te neem en die onbeplande uitgawes kan vinnig te veel word. Dis baie goedkoper om by die huis te eet. Om vir jou maat kos te maak of saam kos te maak, is baie romanties. Stel geldelike doel­witte Gaan julle trou? Gaan julle ’n baba hê? Beplan julle ’n oorsese reis saam? Maak nie saak in watter stadium van die verhouding julle is nie, daar is waarskynlik iets waarvoor julle as paartjie wil spaar. Besluit vooraf hoeveel julle elkeen elke week/maand/jaar wil spaar.