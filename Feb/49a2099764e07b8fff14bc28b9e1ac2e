EEN persoon is gearresteer­ nadat dele van die administratiewe gebou van die Cape Peninsula­ University of Technology met water oorstroom is. Die voorval het gister op die Bellville-kampus gebeur. Daar word geglo ’n student het die gebou aspris laat oorsstroom. ’n Woordvoerder van die universiteit, Lauren Kansley, het gesê die gebou sal gesluit bly totdat dit skoongemaak is. “Eers dan sal besluit word wanneer dit weer oopgemaak word. “Die oorsaak van die oorstroming word deur die polisie ondersoek en een persoon is reeds gearresteer. Sabotasie “Ons verwag dat nog arrestasies gemaak sal word,” het Kansley gesê. Studente wat nog nie verblyf het nie, het van die kamers gebruik en hulle is ook deur die oorstroming geraak. “Die sabotasie van die instituut se infrastruktuur raak onskuldige studente. Hulle reg om diens te kry en die fasiliteite te gebruik word ook geraak,” het sy gesê.