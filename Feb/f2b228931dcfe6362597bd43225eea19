NÁ VANDAG se openingsronde van die Varsity Shield sal die Buffalo City-stadion op 21 Februarie weer ’n fees van Oos-Kaapse rugby bied. Al vier Oos-Kaapse spanne sal in aksie wees. Rhodes pak die Fort Hare-Universiteit (FHU) en daarna sal verlede jaar se Varsity Shield-naaswenner, die Walter Sisulu-Universiteit (WSU), die Madibaz­ probeer stuit. Xhanti-Lomzi Nesi, bestuurder van die Varsity Cup, het gesê Donderdag word gewy aan die ongelooflike rugbygeskiedenis van die Oos-Kaap. “Die Oos-Kaap is een van die rykste provinsies in Suid-Afrika wat rugby betref. “Dit het ’n lang geskiedenis van rugbyprestasies – in die weergawe vir mans sowel as vroue, en van skolerugby tot by die nasionale span.” Nesi glo dit gaan ’n dag vol opwindende rugby wees. Al vier spanne sal hul eie stempel op die dag afdruk. “Dit sal ’n geleentheid wees om jong en ou rugbyliefhebbers van die Oos-Kaap by­mekaar te bring en die talent in die plaaslike universiteite uit te beeld.” Hierdie seisoen is daar baie op die spel vir die spanne van die Oos-Kaap. Die Madibaz sal wil wys hulle behoort terug te gaan na die Varsity Cup. Rhodes sal sy debuut­seisoen, waarin hy nie een oorwinning behaal het nie, die vergetelheid in wil speel. WSU sal wil bou op verlede seisoen se indrukwekkende vertonings en die Madibaz ’n ding twee wys oor wie die Varsity Shield gaan beheer. En FHU se onvoorspelbaarheid gaan vir seker vir interessante wedstryde sorg. Die aksie skop 16:45 af. Dit sal regstreeks op DStv se kanaal 201 uitgesaai word.