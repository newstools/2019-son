’N VERMEENDE lid van die G-unit-bende wat hof loop vir die moord op ’n vermeende Mongrel gangster, het gister in die hof inmekaargesak. Chestwell Essop se siektetoestand het Maandag aan die lig gekom toe hy nie by die Kaapse hooggeregshof opgedaag het nie. Hy, Gerrit Franse, Michael Adams en Aldrick Adams staan tereg vir die moord op Clint Smith. Die staat beweer hulle het Smith 245 keer in sy kar gesteek. Sy halfkaal lyk is op 22 Maart 2013 in Saxonwold langs die Ou Mamre-Darling-pad gekry. Essop se lawyer, Johan Solomons, het die hof meegedeel sy kliënt is te siek vir die hof. Solomons het ook ’n siektebrief ingehandig. Kierie Regter Robert Henney het egter opdrag gegee dat Essop gaan haal moet word. Essop het met ’n kierie by die hof opgedaag. Hy is toe gewaarsku om Woensdag in die hof te wees. Woensdag was hy weer ’n no-show en die hof is meegedeel hy is in die hospitaal. Henney het weer opdrag gegee dat hy gaan haal moet word. Natalie Brown, Essop se suster­, het gesê die anti-gang unit het hom uit die hospitaal probeer haal. “Daar was nog mense by hom. Hulle is in ’n kamer geboender en my broer is siek-siek gevat.” Volgens ’n siektebrief van die hospitaal waar hy opgeneem was, moes hy tot 13 Februarie in die hospitaal wees vir behandeling. Essop lei glo aan ’n maagaandoening wat deur ’n koeëlwond veroorsaak is. Ná ’n opdrag van die hof het ’n ander dokter by die hospitaal Essop ondersoek en bevind hy is stabiel en gesond genoeg om ontslaan te word. Volgens die tweede dokter se nota moet Essop terugkeer vir ’n ondersoek van die maag met ’n gastroskoop. Brown het gesê haar broer het gister voor die hofverrigtinge aangedui hy voel siek omdat hy nog nie sy pille gedrink het nie. Die medikasie is glo agtergelaat by die hospitaal waar hy gearresteer is. Henney het toe polisielede gevra om Essop se pille by die hospitaal te gaan haal. Die hofverrigtinge is weer onderbreek toe Essop omgekap het. Sy medebeskuldigdes en hofgangers het hom water ingegee totdat hy weer bygekom het. Hy is met ’n ambulans van die hof na ’n hospitaal geneem. Die saak het gister sonder Essop voortgegaan.