TOE sy as ’n sesjarige meisie saam met die seuns in sokkertoernooie begin speel het, het sy nooit gedink haar drome sou waar word nie. Nou maak Kaylin Swart (24) die Baai trots met haar sportprestasies. Swart, wat in Gelvandale in die noordelike gebiede grootgeword het, speel van kindsbeen af sokker met die seuns van Glenville Celtic AFC. Daai tyd was daar nie regtig meisie-sokkerspanne nie. Joseph Mkonza, die voormalige coach van die nasionale vroue-sokkerspan, Banyana Banyana, het haar raakgesien. Hy het haar vertel van die High Performance Centre by die Universiteit van Pretoria. Swart sê sy het gespring vir die geleentheid, haar tasse gepak en na Gauteng vertrek. “Dit was moeilik, want ek moes my ouers agterlos. Maar ek kon nie die geleentheid deur my vingers laat glip nie.” Dis tóé dat sy werklik besef het sy wil ’n sportvrou wees. Sy het in 2012 haar hoër­skool­loop­baan daar voltooi. Swart het by die Universiteit van Kaapstad vir ’n BA: sportbestuur en bemarking gaan studeer. Justin Vorster van die AIB College­ of Business in Amerika het Swart vertel van ’n studiegeleentheid by die Menlo College in Kalifornië. Sy het haar hart gevolg en daar klaar gaan studeer. Swart was ’n lid van die Suid-Afrikaanse o. 17- en 0. 20-span. In Januarie 2018 het sy die Banyana Banyana-span gehaal en haar eerste wedstryd vir die span teen Swede gespeel. Banyana Banyana het onlangs groot nuus gekry – hulle het vir die eerste keer in die geskiedenis vir die Wêreldbeker-toernooi vir vroue gekwalifiseer. Die toernooi begin op 7 Junie in Frankryk. Swart het tot dusver 15 wedstryde agter die rug as die doelwagter van Banyana Banyana. Sy oefen daagliks minstens ’n uur en ’n half. “Hierdie is vir my ’n validation van ál my harde werk. “Aan ander in die noordelike gebiede wil ek sê dat ons nie moet toelaat dat ons omstandighede ons definieer nie. “Vandag is dit moeilik om iemand te vind na wie ’n mens kan opkyk. “Elke keer wanneer ek huis toe kom, groet almal my en sê hulle het my op TV gesien. “Dit is ’n warm gevoel om te weet mense sien die dinge raak wat ek doen.” Swart het ál haar coaches en onderwysers bedank omdat hulle haar gevorm het. Sy sê veral dankie aan Elroy Swart, haar pa en heel eerste af­rigter.