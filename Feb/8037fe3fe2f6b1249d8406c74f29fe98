AS VOORMALIGE sewesrugbyspeler weet Renfred Dazel goed waardeur ’n span gaan wanneer ervare spelers besluit om aan te beweeg. Dazel, wat ’n hulp­afrigter van die Blitsbokke is, was lid van die ­span wat die Wêreld­reeks die eerste keer (2008/2009) gewen het. Hy moes die daarop­volgende seisoene toekyk hoe ervare spelers die Blitsbok-stelsel verlaat. Spelers soos Gio Aplon, Mzwandile Stick, Mpho Mbiyozo en Fabian Juries het almal hul heil gaan soek in die vyftienman-weergawe. Verskoning Die voormalige hoof­afrigter van die Blitsbokvrouerugbyspan sê egter die huidige groep Blitsbokke kan nie nou nog lang trane huil oor die verlies aan ervaring nie. Dazel sê: “Dis nie ’n verskoning vir ons ver­tonings tot dusver nie. “Ons moet harder werk en verbeter, en ek glo ons doen dit tans.” Dazel voeg by die span wil teenstanders weer uitklop­houe toedien om in die laaste paar minute te wen. “Die vorige groep spelers kon dít doen,” sê hy.