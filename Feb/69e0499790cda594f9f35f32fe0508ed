TAARIQ Fielies klop weer kliphard aan die deur van die nasionale sokkerspan. Cape Town City se bobaasverdediger was een van die sterre in die Kapenaars se laaste wedstryd, dié teen Kaizer­ Chiefs. Met die 26-jarige Fielies net voor die laaste vesting het die Citizens in ál hulle Premier-sokkerliga (PSL)-wedstryde verlede maand net twee doele afgestaan. Hy het ook in 18 van City se 23 PSL-wed­stryde tot dusver gespeel. As dít nie genoeg is om hom weer te oorweeg vir ’n plek in die Bafana Bafana-groep nie, moet die afrigter van die nasionale span, Stuart Baxter, sy kop laat lees. Fielies het aan kickoff.com gesê: “Elke liewe speler wil vir sy land speel, maar dit hang alles daarvan af of die afrigters jou kies. “Dit is die keurders se besluit, maar ek voel ek vaar tans baie goed hier. “So, dis nou die besluit van die hoof-afrigter van die nasionale span.” Fielies is verlede jaar ’n voorsmakie van internasionale sokker gebied toe hy ingesluit is by die groep Ba­fana Bafana-spelers vir die Cosafa Cup. Bafana Bafana kan beslis doen met ’n speler van Fielies se kaliber. Verloor Die span moet immers in sy laaste wedstryd van die Afrikabeker se kwalifiserende toernooi teen Libië wen of gelykop speel. As Suid-Afrika verloor, kwalifiseer hy nie vir die Afrikabeker-eindtoernooi in Egipte nie. Bafana Bafana speel op 22 Maart teen Libië