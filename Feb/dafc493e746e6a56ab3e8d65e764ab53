KELSO Peskin kan nie wag vir nog ’n geleentheid om saam met Banyana Banyana te oefen nie. Die 23- jarige doelskieter is terug in die Kaap nadat sy haar BA-graad aan die Lamar-Universiteit in Texas, Amerika, verwerf het. Peskin was ook Lamar se voorste doelskieter. Sy het laas seisoen naam én golwe gemaak toe sy ’n driekuns vir haar universiteitspan behaal het. Haar vernuf oorsee het ook die aandag van Banyana Banyana se coach, Desiree Ellis, getrek. Intens Ellis het Peskin nader gehark vir ’n oefenkamp in die Kaap om vriendskap­like wedstryde teen Nederland en Swede te speel ter voorbereiding vir Junie se Wêreldbekertoernooi in Frankryk. “Dit was ’n wonderlike ervaring en ek het dit verskriklik baie geniet,” vertel Peskin. “Die oefensessies was baie intens en ek het baie geleer van meisies sowel as coach Ellis en haar tegniese span. Hulle is ’n baie toegewyde groep.” Dit blyk egter dat Peskin Suid-Afrika se volgende kamp in Ciprus weens ’n kniebesering moet uitsit. “Ek is tans besig met rehab om my spiere weer sterk te maak,” sê sy.