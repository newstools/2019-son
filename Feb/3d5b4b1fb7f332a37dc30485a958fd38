’N GROEP hawelose mense wat onder ’n brug slaap, hoop die komende algemene verkiesing sal ook vir hulle ’n uitkoms bring. Sommige skole sit steeds sonder genoeg onderwysers, boeke of meubels. Intussen hoor ons dieselfde leë beloftes uit politici se monde wat verwag dat vuisvoos kiesers steeds moet glo daar is ’n pot vol goud aan die einde van die reënboog. Ons staan op die drumpel van ons land se sesde demokratiese algemene verkiesing en die Onafhanklike Verkiesingskommissie hoop dat minstens 1 miljoen kiesers tot vandag toe sal registreer om te stem. Anders as in 1994 heers daar nie juis opgewondenheid nie. Gewone mense gaan steeds gebuk onder dieselfde juk as voor 1994, terwyl politici skaamteloos die land se room skep en roekeloos voortgaan om valse hoop aan die armes te verkoop. Binne nege maande van Cyril Ramaphosa se presidentskap is daar reeds vier kommissies van ondersoek aangestel. Die Suid-Afrikaanse Inkomstediens, Nasionale Vervolgingsgesag, Openbare Beleggingskorporasie (PIC) en die omvang van staatska­ping word ondersoek. By die meeste van hierdie ondersoeke word die name van vryheidsvegters genoem. Dié ondersoeke handel meesal oor magsvergrype en korrupsie. Terwyl die betrokkenes in weelde leef en sommige altyd nog open­bare posisies beklee, ly die gewone mense steeds. Watter advertensie is dit vir ’n demokrasie? Watter advertensie is dit vir die sogenaamde nasionale demokratiese revolusie? Watter advertensie is dit vir vryheid in ’n eertydse apartheidstaat? Watter verskil kan mense se kruisie nóú by die stembus maak? Moet ons nie liewer ’n alternatief as die huidige politieke stand soek nie? Die demokrasie het nie juis die beloofde bevryding gebring nie. In die plek daarvan het ons politieke aasvoëls geskep wat nie ’n duit omgee vir die welstand van die mense nie! Wat het van die beloftes aan die werkersklas van hierdie land geword? Wanneer laas het die sogenaamde bevrydingsbewegings sosialisme verkondig? Dalk moet die massas nie in hul miljoene by die stembus opdaag nie. Dalk moet die massas liewer die strate invaar en ware vryheid eis! Soms wonder ek of die “bevryders” nie dalk die nuwe verdrukkers is nie. Luidens ’n verslag van Oxfam­ SA het die getal mense wat in armoede leef, vanaf 27,3 miljoen in 2011 tot 30,4 miljoen in 2015 gestyg. En soos wat die kripvreters in die laaste jare tekere gegaan het met staatshulpbronne wat vir die mense bedoel was, word die prentjie donkerder. So, watter verskil gaan die armes se stemme in die komende ver­kiesing maak? Vir hul moeite score hulle dalk ’n T-shirt met ’n “Made in China” label, ’n free taxi ride en ’n brood by dikgevrete politici. Gee ’n mens ’n kospakkie en jy voed hom vir ’n dag, maar hy bly jou slaaf vir ’n leeftyd. Dit is die nuwe politieke norm. Daar is niks romanties aan die komende verkiesing nie. Dis soos altyd net ’n geval waar die have-nots­ die haves met stemme voer en hulle toegang gee tot ons land se leeg gesteelde staatskas. Politieke partye het al die kuns vervolmaak om mense vir een dag soos VIP’s te laat voel en vir die res van die vyf jaar voel almal soos bergies. Wanneer die boom box se musiek laataand op verkiesingsdag stil raak en die ooms en anties se bene stokstyf gedans is, skop die werklikheid in. Die verkiesings­beloftes verdwyn soos mis voor die son saam met daai politicians. Kiesers word deur 13 partye verteenwoordig in die parlement – 13 partye wie se leiers nie ons belange op die hart dra nie. Hoe kan ons dit steeds nie weet nie?