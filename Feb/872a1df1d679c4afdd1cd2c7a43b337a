HAAR tronkvoëlman het haar na bewering doodgeskop. Toe kies hy die hasepad. Dit is die verhaal van Muneeba­h Magonie (49) se tragiese einde. Sy is gister dood. Die bewering is dat Moegamat Magonie haar vir weke aangerand het. Muneebah het saam met haar man en halfblinde dogter in ’n granny flat agter haar skoonma se huis in Charlesville naby Bishop Lavis­ gewoon. Die egpaar het drie kinders en vyf kleinkinders. Moegamat (47) is verlede jaar in April vrygelaat nadat hy ’n vonnis van 17 jaar uitgedien het vir moord. Muneebah se susters, wat uit vrees nie hul name genoem wil hê nie, sê hulle was bewus van die pyn en lyding wat hul suster die laaste weke deurgegaan het. “Vanoggend (gister) omstreeks 07:00 het een van haar kinders my gebel en gesê ek moet kom, want my suster is siek. “Ek het nog gedink dit is dalk haar hart omdat sy ’n hartprobleem gehad het.” Dié suster sê kort ná die oproep het sy nóg een gekry. Sy vertel: “Hulle het gesê my suster is dood.” Die susters sê Muneebah se lyk is vol blou kolle. “Sy het nog van haar man se houe gevlug en uit die woonstel gehardloop.” Hy het haar toe na bewering geskop waarna sy inmekaar­gesak het. Die susters sê toe hy sien dat sy dood is, het hy weggehardloop. Kapt. FC van Wyk, polisiewoordvoerder, het die voorval bevestig. “Volgens die polisie se inligting het die egpaar ’n stryery­ gehad wat in ’n bakleiery ontaard het. Toe die polisie op die toneel kom, was die vrou reeds dood en die man soek.” Moegamat is egter gou vasgetrek. By Son se besoek het ’n handjievol mense voor die Magonies se huis gestaan terwyl ’n ondersoekspan van die polisie op die toneel doenig was. Die egpaar se kinders wou nie met Son praat nie. Nog ’n suster van Muneebah sê: “Ek dink haar hart het moeg geword. Sy was moeg van hardloop en terugbaklei.” Van Wyk sê hulle ondersoek ’n saak van moord. “Sodra die man amptelik aangekla is, sal hy in die Bishop Lavis-landdroshof verskyn.