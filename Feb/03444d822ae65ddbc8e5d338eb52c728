DAAR sal vir junior en senior atlete genoeg aansporing wees wanneer die Madibaz-atletiekklub Vrydag en Saterdag ’n groot byeenkoms op sy Suidkampus aanbied. Madibaz Sport se atletiekbestuurder, Nellis Bothma, het gesê hulle sluit hulle vir die eerste keer by die Port Elizabeth High Schools Athletic Association (Pehsaa) aan om ’n byeenkoms aan te bied vir atlete van alle ouderdomme. “Voorheen het die Madibaz-klub en OP-Atletiek saamgespan om ’n byeenkoms aan te bied. Hierdie keer het ons ook met Pehsaa saamgewerk. “Dit laat ons toe om vir alle atlete iets te bied.” Ontvang Benewens die kans om hulle op die baan en veld te bewys, kom atlete in aanmerking vir kontantpryse. “Die drie beste baanatlete – mans en vroue – en die drie beste veldatlete – mans en vroue – sal pryse ontvang in die ope kategorie vir o. 19’s (daar is ook ’n o .19-skool­kategorie) en senior kate­gorie. Die prysgeld is R500 vir die eerste plek, R300 vir die tweede en R250 vir die derde plek.” Skoolatlete kan ’n Madibaz-beurs van R10 000 losslaan, mits die atleet toelating kry om in 2020 aan die Nelson Mandela-Universiteit in Port Elizabeth te studeer. – Full Stop Communications