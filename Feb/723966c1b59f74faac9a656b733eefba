COPS van Macassar ondersoek ’n klag van moord nadat Johan Gillian (37) Dinsdag ná ’n vuisgeveg in ’n beweerde smokkeljaart by die E-woonstelblokke dood is. Die polisie het ’n 22-jarige man in hegtenis geneem. Die verdagte sal vandag in die landdroshof in Somerset-Wes verskyn op ’n klag van moord. Die geveg het rondom 09:00 uitgebreek nadat Gillian en die verdagte se girlfriend verdwyn en glo te lank weggebly het. Die manne het mekaar na verneem word toe goed met die vuiste bygekom. Gillian het na bewering geval en sy kop teen ’n klip gestamp. ’n Omstander vertel dat hy op die grond bly lê het en die mense hom net so gelos het. Later het hulle hom opgetel en in ’n slaapkamer laat lê. ’n Jong meisie het later gesien dat hy nie asemhaal nie. Gillian is met ’n bakkie hospitaal toe geneem, waar hy by sy aankoms dood verklaar is.