DIT voel asof hulle self die Lotto gewen het! Dis nou die skaflike bedrag van R232 131 750,69! Só sê die eienaar van die OK MiniMark in Goodwood, Johan Rothman, nadat die PowerBall-wenkaartjie by sy winkel gekoop is. Rothman sê hulle voel baie bly vir die persoon wat gewen het. Die rekordbedrag is deur een persoon gewen. Werker “Ons voel baie trots, want van al die duisende outlets het ons winkel die wenkaartjie gehad.” Rothman sê ’n werker by een van sy ander winkels was so twee of drie jaar gelede ook lucky en het ’n hele R2,5 miljoen gewen. Die ou werk nog vir hom. Volgens Ithuba het die gelukkigste mens in die hele land teen gistermiddag nog nie uitgestiek om sy allemintige fortuin te kom opeis nie. Ithuba sê in ’n verklaring die persoon het self die nommers gekies en het R22,50 vir die wenkaartjie betaal. Die bestuurder van die OK MiniMark, Liani Fischer, sê sy het hoendervel gekry toe hulle gebel is om te sê hulle winkel het die wenkaartjie verkoop. “Ek het sommer begin bewe, so excited was ek.” Sy sê sy het natuurlik dadelik gekyk of haar kaartjie nie dalk die wenkaartjie is nie. Een van die werkers by die winkel, Kabeya Prince, sê hy speel elke week sedert 2012. Hy sê as hy wen, sal hy dit vir verskeie projekte gebruik. “Ek sal graag kollege­ toe wil gaan en ’n huis koop. “En ek wil ’n foundation begin om oumense te help.” Tabitha Canterbury­, ’n student­, sê sy speel ook Lotto. “My boetie is siek en ek sal geld gebruik om hom te help en natuurlik my college fees betaal. “Ek sal graag ’n huis ook wil koop.” Sy sê selfs as sy gelukkig genoeg is om R1 miljoen te wen, sal sy nie eens weet wat om met al die klomp geld te maak nie. Nog ’n student, Grant Enslin, sê hy speel nooit nie, want hy het sommer net bad luck. “Ek speel nie, maar as ek wen, sal ek wonder wat aangaan! “As ek wen, sal ek ’n groot huis wil hê met ’n groot garage en vir my ouers ook ’n huis wil koop.”