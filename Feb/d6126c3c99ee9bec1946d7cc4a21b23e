TRONKSTRAF is “nie so erg vir minderbevoorregte misdadigers nie”. Maar ’n man soos Jason Rohde, die voormalige eiendoms­magnaat wat sy vrou vermoor het, gaan suffer in Pollsmoor, waar dag en nag geraas word. Dít is wat adv. Graham van der Spuy, Rohde se lawyer, in die hof aanvoer oor hoekom sy kliënt nie langer as 15 jaar tronkstraf moet kry nie. Rohde was uitvoerende hoof van die eiendomsagentskap Sotheby’s toe hy sy vrou, Susan, op die Spier-wynlandgoed buite Stellenbosch verwurg het. Die voorgeskrewe minimum vonnis vir moord is 15 jaar tronkstraf. Van der Spuy sê sy kliënt was gewoond aan die beter­ dingetjies in die lewe en kon enige tyd wanneer hy wou op ’n vliegtuig spring en gaan waar hy wil. “Maar dié vryheid is in ’n oogwink weggeneem.” Volgens Van der Spuy is dít reeds straf genoeg. Hy sê Rohde gaan sy drie kinders se belangrike dae, soos hulle troue en goed, mis terwyl hy in die tronk is. Onmiddellik Van der Spuy het ook aangevoer Susan is nie wreed vermoor nie. Dít was een te veel vir regter Ga­yaat Salie-Hlophe. “Sy is nie onmiddellik dood nie. Sy’t ’n pyn­like en grusame dood gesterf,” het Salie-Hlophe die lawyer­ stilgemaak. “Die bloed van haar oog was op twee plekke op die kussing, wat beteken dat dit twee keer op haar gesig gedruk is.” Sy sê Susan se lyk is nie eens vir die nutsman bedek nie, en dít dui aan dat Rohde geen ontsag vir haar gehad het nie. Adv. Louis van Niekerk, staatsaanklaer, het gevra vir 18 jaar tronkstraf. Hy sê Susan is wreed en koelbloedig vermoor en Rohde se aksies ná die moord is ook verswarend. “Hy het die moord probeer toesmeer onder die voorwendsel dat dit selfmoord was. Dit dui daarop dat hy geen gewete het nie.” Rohde word Woensdag gevonnis.