DIE Southern Kings het gister in Bloemfontein net-net te laat begin terugveg teen die Cheetahs. Die Cheetahs het met 40-36 ge­seëvier nadat hulle ses drieë teenoor die Kings se vyf gaan druk het. As dit nie was vir die Kings se laat terugvegpoging nie, sou dit ’n baie hartseer-dag vir die Kings se ondersteuners gewees het. Gelukkig het die veggees weer vir die Baaise span deurgekom, maar ongelukkig wen dit nie wedstryde nie. Albei spanne het ook weer gesukkel met dissipline. CJ Velleman, die Kings se superster-flank wat ook een van sy span se drieë gedruk het, is in die tweede helfte afgestuur. Een van die helde van die oorwinning oor Edinburgh, Meli Rokoua, is ook al ná net 20 minute in die eerste helfte koelkas toe gestuur. Kuier Die Cheetahs se begin het die Kings op die agtervoet geplaas. Shaun Venter, skrumskakel, het ná vier minute hul eerste drie gedruk. Daarna het Tian Schoeman, losskakel, ook agter die doellyn gaan kuier. Velleman kon eers in die 33ste minuut ’n drie druk om die Kings hul eerste punte te gee. Die Kings-breier, Deon Davids, sal voel die Kings het weer ’n gulde geleentheid verspeel, maar die Kings sal moet leer dat spanne hulle nie op die agtervoet moet vang met die afskop van ’n wedstryd nie. Puntemakers: CHEETAHS – drieë: Shaun Venter, Tian Schoeman, William Small-Smith, Malcolm Jaer, Junior Pokomela, Luan de Bruin; doelskoppe: Tian Schoeman (5). KINGS – drieë: CJ Velleman, Yaw Penxe, Tienie Burger, Alandré van Rooyen, Berton Klaasen; doelskoppe: Masixole Banda (4); penalty: Banda.