DIE konstruksie van ’n nuwe noodsentrum vir die Victoria-hospitaal sal voorsiening maak vir beter kwaliteit pasiëntsorg. Die huidige begroting daarvoor is R72,2 miljoen. Dit kan egter verander afhangende van die aanvaarde tender. Die twee jaar lange konstruksieprojek het vandeesmaand begin en sal nie enige dienste of pasiënte beïnvloed nie. Dr. Nomafrench Mbombo, die Wes-Kaapse minister van gesondheid, sê die verbetering van die infrastruktuur van hierdie hospitaal spruit direk voort uit die departement se Healthcare 2030-visie van verbeterde pasiëntsorg. Mbombo sê die bestaande noodsentrum se hoofbehandelingsarea sal van 7 ondersoekkamers na 17 verhoog word en 4 noodbeddens hê. Modern “Die observasie- en oornag-afdeling sal verhoog van 8 beddens tot 18 nadat die nuwe noodsentrum voltooi is.” Die belofte is dat die nuwe noodsentrum ruim, modern en meer funksioneel sal wees vir die personeel en pasiënte. Sy voeg by dat die projek nie hulle dienslewering sal affekteer nie. Mbombo doen egter ’n beroep op die gemeenskap om saam met hulle te werk tydens die konstruksieproses omdat dit in almal se belang is. “Ons vra verskoning aan pasiënte en inwoners vir die geraasvlakke wat die konstruksie kan veroorsaak. “Ons bedank almal by voorbaat vir hulle geduld aangesien die nuwe noodsentrum positiewe verandering sal hê vir almal wat ’n gevestigde belang daarby het om verbeteringe te verseker,” sê Mbombo. Intussen sal uitbreidings gedoen word aan die bestaande tydelike noodsentrum om vir die verhoogde pasiënt-inname voorsiening te maak totdat die nuwe sentrum voltooi is. “Slegs mediese nooddiensvoertuie sal die fasiliteit mag betree om pasiënte af te laai,” verduidelik Mbombo.