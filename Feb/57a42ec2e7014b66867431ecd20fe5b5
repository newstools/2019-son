DROOM jy nog? Dít is die vraag wat ’n uitstalling wil hê mense hulleself moet afvra as hulle daarna gaan kyk. Die uitstalling Dreams, Wishes and Expectations is die breinkind van die museum Voices of Women in samewerking met die MTN Foundation. Dis al van Vrydag af in Die Kasteel die Goeie Hoop in die Moederstad te sien. Coral Bijoux, kurator, sê die idee agter dié uitstalling is om veral vroue daaraan te herinner dat hulle drome ook belangrik is. “Daar is soveel negatiewe dinge wat met ’n vrou kan gebeur, maar dit is belangrik om nooit jou drome uit die oog te verloor nie. “Ons drome dikteer wie ons is. Dis noodsaaklik om elke dag aan hierdie drome te werk en dit ’n realiteit te maak.” Op die uitstalling is verskeie vroue se werke te sien. So ook ’n brief wat Bijoux aan Jan van Riebeeck geskryf het. “Jan van Riebeeck was die eerste koloniseerder. Daar is diegene wat glo dat hy maar net op besoek was, maar jy kom mos nie hier aan met drie skepe, ’n klomp manne en ’n paar vroue en dan is dit nie jou doel om te kom koloniseer nie.” Bijoux sê daar kan baie geleer word uit die stories van “gewone” vroue. “Ons kan ons eie narrative byvoeg en daaroor nadink. “Hierdie is nie net ’n geval van ‘just another sad story’ nie, maar as ons mooi daarna kyk, bied dit ons die geleentheid om na die onlangse verlede te kyk en dit te gebruik om ’n beter toekoms te bou,” voeg Bijoux by. Die uitstalling duur tot 15 April.