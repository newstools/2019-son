DIE Chiefs het Vrydagoggend 'n voorsprong van 11 punte in die water gegooi toe die Highlanders die Waikato-span met 30-27 in Superrugby se openingswedstryd in Hamilton geklop het. Colin Cooper, Chiefs-afrigter, sal glad nie 'n gelukkige man wees nadat sy span met 20 minute se speeltyd oor gerieflik met 24-13 voor was. Tot daardie tydstip het die Chiefs nog sake dikteer, maar drie foute agtereenvolgens het die momentum in die Highlanders se guns laat swaai. Die Chiefs het eers met twee lynstaan-ingooie misluk, maar kon met desperate verdediging die Highlanders uithou. Kort daarna is ’n strafskop aan die Chiefs toegeken, maar die veteraan Stephen Donald se skop het ’n Highlander-speler gevind. Die besoekers het toe ’n teenaanval geloods met die reusagtige flank Shannon Frizell wat afgerond het. Die Chiefs sou hul voorsprong na sewe punte rek nadat die Highlanders se Sio Tomkinson met ’n rooikaart vir ’n gevaarlike duikslag op die Chiefs-kaptein, Brodie Retallick, van die veld gestuur is. Retallick moes die speelveld verlaat. Al het die Highlanders een speler minder gehad, was die Chiefs soos afkophoenders wat nie die regte besluite kon neem nie. Hulle het basies die wedstryd afgesluit soos hulle dit begin het, met die Highlanders wat in die eerste 15 minute al die speelwerk gedoen het. Die Chiefs het egter die hef in die hand gekry toe Tyler Ardron, Angus Ta’avao en Etene Nanai-Seturo gaan druk het om die Chiefs teen die rustyd met 19-10 te laat voorloop. Die All Black-sewesspeler Nanai-Seturo wat sy Superrugbydebuut saam met die Chiefs gemaak het, het toe die Chiefs na rustyd met 24-13 laat voorloop, met die Highlanders wat op daai tydstip besluit het om eerder met stradoele binne trefafstand te bly. Toe Frizell egter van ’n teenaanval vir die Highlanders gaan druk het, was die Chiefs planloos en kon hulle net nie enige balbesit bewerkstellig nie. Die koeël was ook deur die kerk toe Aaron Smith met twee minute speeltyd oor die Highlanders se derde vyfpunter verseker het. Chiefs – Drieë: Tyler Ardron, Angus Ta’avoa, Etene Nanai-Seturo (2). Doelskoppe: Brad Weber (2). Strafdoel: Stephen Donald. Highlanders – Drieë: Pari Pari Parkinson, Shannon Frizell, Aaron Smith. Doelskoppe: Josh Ioane (3). Strafdoele: Ioane (3). 