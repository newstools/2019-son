GWEDE Mantashe, voormalige sekretaris-generaal van die ANC, sê as hy en sy sekuriteitspan geweet het van die grootskaalse korrupsie by Bosasa, sou hulle nie dié maatskappy toegelaat het om CCTV-kameras by sy huise te installeer nie. “As ons geweet het wat ons nou weet, sou ons nooit kontak ge­maak het met Papa [Leshabane] oor hierdie aangeleentheid nie,” het Mantashe gisteroggend gesê toe hy joernaliste op ’n toer deur sy huis in Boksburg gevat het. Leshabane is ’n direkteur van Bosasa, wat deesdae as African Global Operations bekendstaan, berig News24. Hy is ’n goeie vriend van Mantashe se dogter, Nombasa, asook haar man, die MultiChoice CEO, Calvo Mawela. Ontken Die kameras en spotlights wat Mzonke Nyakaza, Mantashe se voormalige sekuriteitshoof by die ANC, aan die media uitgewys het, is deur Bosasa geïnstalleer. News24 berig Mantashe het aanvanklik heftig ontken dat daar ’n elektriese heining by sy huis in Boksburg en by sy ander eiendomme geïnstalleer is. Mantashe het benadruk dat die reëlings gehanteer is deur sy sekuriteitspan, in die besonder Nya­kaza. Tydens die joernaliste se toer kon hulle sien daar is inderdaad geen elektriese heining by die huis nie, berig News24, maar wel nagvisie-kameras, spotlights en ’n recording system. Foto’s hiervan is aan ’n Bosasa-bron gestuur wat bevestig het dat dit dieselfde system is wat deur hulle geïnstalleer is. Beide Mantashe en Nyakaza het ná afloop van die toer die media te woord gestaan.