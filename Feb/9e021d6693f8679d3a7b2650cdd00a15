SCRAP metal dealers moet vasgevat word sodat­ die vraag na Metrorail se gesteelde kabels kan verdwyn. Só praat Richard Walker, die Wes-Kaapse bestuurder van Metrorail. Walker het gister saam met Donald Grant, Wes-Kaapse minister van vervoer, en Felicity Purchase, mayco-lid vir vervoer van die Stad Kaapstad, gepraat oor die samewerking tussen die provinsie, die Stad en Metrorail. Sedert die nasionale minister van vervoer, dr. Blade Nzimande, in Oktober die Rail Enforcement Unit (REU) ingebring het, is talle skurke in hegtenis geneem en gevonnis. Die eenheid se samewerking met die polisie en ander law enforcement-agentskappe het gelei tot 309 arrestasies. Verder is R22 miljoen se gesteelde goed teruggekry en 26 vonnisse is voltrek. Diefstal van kabels en ander toerusting, vandalisme en treinwaens wat aan die brand gesteek is, het veroorsaak dat Metrorail miljoene rande verloor het. Walker sê die demand vir kabels is hoog en hulle sal daarop moet konsentreer om die scrap dealers vas te trek wat die kabels koop. “Diefstal van kabels het selfs na Port Elizabeth oorgewaai, waar daar nooit so ’n probleem was nie.” Volgens Walker het brandstigting op treine ook afgeneem, al is niemand nog daarvoor gearresteer nie. “Ondersoeke saam met die polisie gaan voort.” Opgegradeer Metrorail werk daaraan om meer waens beskikbaar te stel. Die teiken is om 60 treinstelle teen einde Maart of vroeg in April beskikbaar te hê. Tans is net 48 trein­stelle volledig en werkend. “Infrastruktuur word ook opgegradeer. Sowat 70% van dié werk is al afgehandel. “Nuwe seine word ingesit. Ons vervang goed wat al 60 jaar oud is.” Walker het bygevoeg hy neem kennis van die kritiek dat veiligheidsmense op treine nie sigbaar genoeg is nie. Grant het gesê hy hoop hulle kan pendelaars se vertroue in spoorvervoer herstel. Hy hoop ook gemeenskappe sal met die ower­hede saamwerk om misdaad te bekamp. “Sedert die REU hier is, het dinge verbeter. Ons glo dit sal nóg beter gaan.”