DIE Proteas sal vandag op Nuweland in David Miller se rigting kyk om die lopies te laat inrol. Die 29-jarige kanonkolwer is een van Suid-Afrika se troefkaarte vir die eerste T20-wedstryd teen Pakistan. Hy deel die wêreldrekord vir die speler wat die vinnigste 100-tal in ’n internasionale T20-stryd kon aanteken met Indië se Rohit Sharma. Miller sê hy is gereed vir die kitswedstryd nadat hy nie in die Proteas se laaste eendagwedstryd teen die besoekers gespeel het nie. Stempel Hy het ook nie waffers met die kolf vertoon in die reeks nie en kon net 51 lopies in drie kolfbeurte aanteken. “Ek sien uit na die reeks. Ons het talle jong spelers in die groep wat hul stempel kan afdruk. Spelers moet die geleenthede gebruik, want dis juis in T20-wedstryde waar spelers hul vaardighede kan bewys, veral in druksituasies,” het Miller gesê. Terwyl daar op sy kolf staatgemaak sal word, het die keurders die 20-jarige War­rior-blitsbouler Lutho Sipamla nadergetrek. Hy’t vir die Tshwane Spartans in die Mzansi-Superliga beïndruk en kan dalk net die verrassingselement verskaf. Die Proteas het Woensdag die opwindende eendagreeks met 3-2 gewen. Die groep is: Faf du Plessis, Gihahn Cloete, Junior Dala, Quinton de Kock, Beuran Hendricks, Reeza Hendricks, Heinrich Klaasen, David Miller, Chris Morris, Wiaan Mulder, Andile Phehlukwayo, Tabraiz Shamsi, Lutho Sipamla, Rassie van der Dussen.