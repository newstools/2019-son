SRI LANKA se krieketspelers moet maar begin bontstaan! Suid-Afrika se kaptein, Faf du Plessis, het dit duidelik gemaak dit is ’n hoogs gemotiveerde klomp Proteas wat die besoekers van vandag af in die tweede toets op St. George­park in Port Elizabeth wil verniel. “Dis jammer dis ’n kort reeks met net twee toetse. Ons was baie teleurgesteld oor die nederlaag in die eerste toets in Durban. “Nou wil ons seker maak ons deel die reeks. Ons is trots op ons tuisrekord en wil nie hier verloor nie. “In Durban was ons vir die grootste gedeelte van die wedstryd in beheer van sake, maar het nie gewen nie. “Ons besef ons sal nog beter moet speel om Sri Lanka te klop,” het Du Plessis verduidelik. Sri Lanka se kaptein, Dimuth Karunaratne, voel egter sy span is vol vertroue ná die Durban-sege. “Ons speel om te wen. Ons is positief en wil weer soos in Durban maak. “Kolfwerk in Suid-Afrika is makliker as wat ons in Australië beleef het. Hier is minder wip in die blad,” sê hy. Balans Die Proteas is sonder die beseerde Vernon Philander, maar die 21-jarige Wiaan Mulder staan gereed om sy toetsdebuut te maak – iets waarna Du Plessis uitsien. “Philander se boulwerk sal gemis word, maar as Mulder in sy plek gekies word, gee hy meer balans aan die span. “Mulder is ’n veelsydige speler met kolfwerk as sy sterk punt. Hy kan op nommer ses of sewe in die orde kolf en gee diepte aan jou naataanval. Hy is goed op dreef en het nou die dag 150 lopies vir die Lions aangeteken.” Du Plessis voel sterk daaroor dat die Proteas baie beter as in Durban moet kolf. “Van Sri Lanka se boulers was onbekend vir ons. Daar is nou planne om seker te maak ons kolf beter teen daardie nuwe manne.” Suid-Afrika se kaptein het die hoop uitgespreek dat die speeltoestande tot voordeel van die Proteas se naatboulers sal wees. Die wedstryd begin 10:00 op SS 2 en SABC 3.