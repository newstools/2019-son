VIER dae se volgehoue druk was net-net te veel vir die Warriors se krieketspan. Die Lions het die Oos-Kapenaars laat gister in Potchefstroom op die vierde en laaste dag van hul meerdaagse wedstryd tot oorgawe gedwing. Met hul sege van 84 lopies het die Lions ook net genoeg gedoen om die trofee voor die neus van die Cape Cobras weg te raap. Dit was egter so byna of die Warriors se veggees, wat kort-kort in die wedstryd na vore getree het, was vir ’n onbesliste uitslag verantwoordelik. Die Warriors het gister met hul tweede kolfbeurt begin en die wenteiken van 330 lopies het te groot vir die besoekers gelyk. Daar was wel hoop dat die Warriors ’n onbesliste uitslag kon afdwing. Malusi Siboto het egter ander planne gehad en het met twee vinnige paaltjies die Lions op die wenpad geplaas. Met die telling op 18/2 het dinge vir die War­riors maar sleg gelyk en Siboto het dit met sy derde paaltjie 61/3 gemaak. Dit was toe dat daardie veggees van die Warriors na vore getree het met Yaseen Vallie aan die spits. Ná Vallie se vertrek vir 74 lopies het die eindkolwers moedig probeer walgooi. Die Lions het egter die laaste paaltjie laat kantel toe daar nog net nege balle oor was. Die War­riors is vir 245 lopies uitgeboul.