DIE Southern Kings het beter vertoon teen die verdedigende Pro14-kampioen, Leinster, maar die Ierse span was steeds te sterk en het met 59-19 geseëvier. Die Kings het Vrydagaand in die RDS-Arena goed teen Leinster begin, maar het in die verloop van die wedstryd stoom verloor. Leinster het sy klas gewys en nege drieë teenoor die Kings se drie gedruk. Al het Leinster ná net vyf minute gaan druk, het die Kings teruggeslaan en twee drieë ná mekaar gedruk wat dinge laat lyk het asof hulle Leinster ’n taai tyd kan gee. Die Kings-breier, Deon Davids, sê egter hulle kon net nie die momentum volhou nie. “Ek is bly met hoe ons begin het dié keer teen Leinster. Ons het ons wedstrydplan goed uitgevoer en twee drieë aangeteken as gevolg daarvan,” vertel Davids. Hy voel sy span was tog op dreef in die wedstryd vir die grootste deel van die eerste helfte. “Ek dink ons het goed vertoon, maar dit was moeilik om dinge vol te hou,” verduidelik hy. Die afrigter voel dat sy span dinge ná 20 minute in die tweede helfte verloor het. “Dinge het begin skeefloop en ek voel dit is moontlik as gevolg van ’n paar veranderings aan ons wedstrydplan.” Mik Die breier glo ook nie ál die plaasvervangers het hul kant gebring nie. “Die plaasvervangers kon nie die tempo en intensiteit volhou nie en dit het ons in die steek gelaat.” Die feit dat die Kings tog ’n paar drieë gedruk het, is ’n teken dat hulle in hul laaste wedstryd moet mik vir ’n nóg beter uitslag. “Daar was ’n paar goeie tekens, maar tog is ons teleurgesteld en ons sal moet probeer om ons toer volgende week beter te beëindig.” Bader Pretorius, die Kings se jong losskakel, het weer ’n goeie stryd gehad en so ook die ervare skrumskakel Sarel Pretorius. Hopelik kan Davids help om Bader te ontwikkel in ’n staatmaker vir die Kings, veral as dié losskakel sy vertonings volhou. Die Kings moet Cardiff nou volgende week op Cardiff Arms Park probeer klop om ten minste hul toer op ’n hoë noot af te sluit. Met Cardiff in die vyfde plek – en 8 nederlae in sy 15 wedstryde – lyk dit na die Kings se beste kans om ’n oorwinning te behaal. As die Kings egter weer laat wegspring of in die tweede helfte uitsak, sal Cardiff ook maar maklik maalvleis van die Kings maak. LEINSTER – drieë: Noel Reid (2), Ed Byrne (2), 
Barry Daly, Andrew Porter, Max Deegan, Patrick Patterson, Rory 
O’Loughlin; doelskoppe: Ross Byrne (7). KINGS – drieë: Bjorn Basson, Sarel Pretorius, Ulrich Beyers; doelskoppe: Bader­ Pretorius (2).