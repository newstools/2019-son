RORY Kleinveldt is onder die naatboulers wat die Cape Cobras teen die Knights gaan inspan, maar daar is steeds geen sprake van die kolfheld JP Duminy se langverwagte terugkeer nie. Die Wes-Kapenaars pak die Knights vandag in Bloemfontein in ’n Momentum-eendagstryd. Die Cobras se mediese span het Duminy se terugkeer ’n tweede keer op ys geplaas. Dit lyk nou asof die Kapenaars hul veldtog dalk sonder hom gaan voortsit. Geskaaf Ashwell Prince, Cobra-afrigter, het Kleinveldt nader getrek om Dane Paterson by te staan. Faiek Davids, hulpafrigter, sê hulle het hard geskaaf aan talle aspekte, veral die boulwerk aan die einde van ’n beurt. “Dane was nie op sy beste teen die Warriors nie, maar ons het baie hard aan die boulwerk onder druk gewerk,” het Davids gesê. Davids het ook die top­ordekolwers berispe oor hulle soms hul paaltjies vir goedkoop prysgee. 