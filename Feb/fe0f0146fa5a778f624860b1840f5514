DIT is duidelik die ANC is aan die vooraand van vanjaar se nasionale en provinsiale verkiesing desperaat om die bruin stemme in die Wes-Kaap te wen. Dít kom ná dekades waarin die provinsie se meerderheid inwoners misgekyk is. Só meen opposisiepartye nadat die Wes-Kaapse sekretaris van die ANC, Faiez Jacobs, vandeesweek ’n beroep gedoen het vir die implementering van ’n provinsiale demografie wat werkgeleenthede en bevordering betref. Jacobs sê: “Coloureds is Africans en kwalifiseer vir regstellende aksie. Daar moenie teen hulle gediskrimineer word nie. “Hulle is die meerderheidsgroep in die provinsie en moet gevolglik eerste prioriteit geniet wat beskikbare werkgeleenthede in die regering en ander instellings betref.” Hierdie skie­like ommeswaai kom skaars ’n week nadat die radikale randgroep G@tvol Capetonian die arbeidsdepartement in Mitchells Plain beset het. Hulle het betoog teen die onlangse aanstelling van ag werknemers van buite hierdie area by die plaaslike kantoor. ’n Leier van dié organisasie, Fadiel Adams, sê: “Dit is ’n jammerte dat ons eers moes betoog en op ’n hongerstaking moes gaan voordat dié statement gemaak is. “Ons gaan net wag dat dit geïmplementeer word. Jessie Duarte (ANC-adjunk-sekretaris-generaal) en David Makhura (Gautengse premier) het al erken daar word teen bruin mense gediskrimineer en het verskoning gevra daarvoor. “Tot dusver is daar nog niks aksie nie. Ons sal daarvoor wag. Ek wil nie voorspel wat gaan gebeur nie.” Die Wes-Kaapse voorsitter van die EFF, Melikhaya Xego, sê die ANC is net weer besig om politics te speel. “Die ANC is die regering,” sê Xego. “Nou hoe kan die ANC ’n beroep doen vir die ANC om iets te implementeer? “Dit is net ’n politieke veldtog vir die komende verkiesing. “Ons weet die departement van korrektiewe dienste betaal bewaarders minder as wat hulle moet verdien en die ANC-regering minag ’n bevel van die grondwet-hof dat hulle dié salarisse moet regstel. “Dieselfde geld vir die polisie­beamptes, wat tot nou toe onder­betaal word. “Ons as die EFF doen lankal beroepe dat streekdemografie in die Wes-Kaap oorweeg word. “Dit is die enigste provinsie waar daar nie provinsiale demografie gebruik word nie.” Die Wes-Kaapse leier van die DA, Bonginkosi Madikizela, sê: “Dis duidelik wat die ANC besig is om te doen. “Hy (die ANC) was die hele tyd stil toe die DA ’n provinsiale demografie gevra het.” Die Wes-Kaapse kommissaris van korrektiewe dienste, Delekile Klaas, sê ná die hofbevel van die grondwet-hof in 2016 het hulle die proses aangepas. Volgens hom hang die demografie wat hulle gebruik af van wie by elke instelling en vlak in die meerderheid is. “As bruin mense op daai spesi­fieke vlak in die meerderheid is, dan kry hulle voorkeur, ensovoorts,” verduidelik Klaas. “Ons moes ná die hofbevel aanpassings maak. Ek dink die vak­bonde is tevrede daarmee, want ons het nog geen besware hieroor ontvang nie,” voeg hy by.