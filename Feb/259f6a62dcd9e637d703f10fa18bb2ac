SAKO Makata gaan volgende naweek sy eerste proesel van sewesrugby op die Wêreldreeks-verhoog kry. Makata is een van ’n rits jong spelers wat Neil Powell, afrigter, vir die Blitsbokke se volgende twee toernooie gekies het. Die Blitsbokke speel volgende naweek in Las Vegas, Amerika, voordat hulle die daaropvolgende naweek in Vancouver, Kanada, ’n draai maak. Powell het besluit om ervaring vir jong talent in te boet – met die hoop dat die Blitsbokke so ’n bietjie van hul onvoorspelbaarheid kan terugkry. Kyle Brown (wat rus), Chris Dry (borsbeenbesering) en Cecil Afrika (nog las van ’n dyspierbesering) is van die hardebaarde wat nie die toer gaan meemaak nie. Terugkeer Dewald Human en Zain Davids is ook gevra om te rus en om met die Blitse se akademiespan te oefen. Die kaptein, Philip Snyman (58 toernooie), Branco du Preez (65), Werner Kok (41) en Justin Geduld (40) is die mees ervare spelers in die groep. Ryan Oosthuizen, Mfundo Ndhlovu en Muller du Plessis maak ’n terugkeer na die span. JC Pretorius toer ook weer saam nadat hy sy Blitsbok-debuut in Sydney, Australië, gemaak het. Die span kom in Las Vegas se groepfase teen Japan, Chili en Engeland te staan.