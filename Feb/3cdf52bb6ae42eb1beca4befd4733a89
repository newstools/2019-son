MAURICIO Pochettino, die manager van Tottenham Hotspur, sal hoop dat hy op sy nuuskonferensie genoeg damage control gedoen het. Dit was ná ’n uitbarsting Saterdag in sy span se Engelse Premierliga (EPL)-wedstryd teen Burnley. Spurs is met 1-2 deur Burnley geklop. Die Argentyn was so upset dat hy ná die eindfluitjie op die skeidsregter, Mike Dean, afgestorm en die Engelse blaser so ’n paar kleurryke woorde toegesnou het. Dean het egter ook ’n paar dinge te sê gehad, maar dit blyk dat Poch die slegste van dié voorval gaan afkom. Kragtens EPL-reëls mag managers eers ná 30 minute met skeidsregters gaan gesels­ oor beslissings waarmee hulle ontevrede is. Pawiljoen Dis duidelik dat Pochet­tino, wat gewoonlik een van die EPL se komkommerkoel manne langs die kantlyn is, dié keer nie só lank kon wag om sy sê te sê nie. Ongelukkig vir hom kan dit nou tot ’n peperduur boete lei of selfs erger: ’n skorsing. Dit beteken dat hy in die pawiljoen moet wees vir Spurs se volgende EPL-wedstryd. Dié Londense klub se aspirasies vir die EPL-titel is ná dié nederlaag ’n gevoelige knou toegedien. Sy derde plek op die puntelys lyk ook nie meer so veilig nie. Arsenal en Manchester United, wat ook wil kwalifiseer vir die Uefa Cham­pions League volgende seisoen, is bedreigings. Pochettino het op die nuuskonferensie verskoning gevra vir sy fout. Hy het ook toegegee dat sy span se kans om die EPL-titel te verower nie meer realisties is nie. Hy het gesê: “Wanneer ’n mens teleur­gesteld of ontsteld is, begaan jy gewoonlik foute. “Ons het foute op die veld begaan en toe begaan ek een ná die wedstryd ook. Ek moes reguit kleedkamer toe gestap, water gedrink en ontspan het. “Wat gebeur het, het gebeur. Ek sal wat met my gebeur aanvaar. Hopelik word dit nie verder gevoer nie.”