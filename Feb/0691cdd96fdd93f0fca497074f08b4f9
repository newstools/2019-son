ALLE hel het losgebars toe ’n onnie by ’n larney skool ’n leerder ’n taai klap gegee het. ’n Video van die voorval wat Dinsdag by die Sans Souci-meisieskool in Nuweland opgeneem is, het viral gegaan. In die video begin die onnie, Clarissa Venter, die leerder (16) uitskel oor sy op haar selfoon besig is en nie die regte boeke het nie. Grade Eers ruk Venter die boek uit die leerder se hand en daarna haar selfoon. Verder skree sy op die leerder: “Ek het drie grade, nee – twee ... Ek is nog besig met die derde een. “Hoekom het jy nie jou boek nie? Jy moet so ’n boek hê. Strike one for me, zero for you! “Jou selfoon moenie in jou hand wees nie. “As jy mý wil challenge, gaan jy laaste kom.” Venter trek dan die skool se gedragskode nader en vra die leerder of sy weet wat daar oor sel­fone staan. Die leerder sê dan Venter het op haar gevloek, wat Venter ontken. Intussen het die leerder ook weer haar selfoon gevat, maar Venter gryp dit weer en plak dit hardhandig op die tafel neer. Die leerder staan dan op en stoot Venter uit die pad. Dan gee Venter die leerder ’n snotklap deur die gesig. Gister het die ANC-vroue- en jeugliga, EFF, Congress of South African Students (Cosas) en selfs die Suid-Afrikaanse Menseregtekommissie (SAMRK) na die skool opgeruk. Maar leerders wat Venter ondersteun, het ewe hard voor die skool se geslote hekke betoog. Hulle posters stel dit: “It’s not about race.” Die security en ’n onnie wat saam by die skoolhekke wag gehou het, het geweier om lede van die SAMRK toe te laat. Ná ’n gestry het Chris Nissen, kommissaris van die SAMRK, by die skool opgedaag. Hy is ook eers toegang belet, maar wel later ingelaat. In die stryery het die skoolhoof, Ruschda O’Shea, ook na buite gekom en aan die media gesê hulle is tans besig om met die skoolbeheerliggaam te vergader. Polisie Ná ’n hele ruk het die leerder se ma met haar bloedjie by die skool opgedaag nadat hulle ’n saak van aanranding by die polisie aanhangig gemaak het. Volgens die ma was Venter ook by die polisiestasie toe sy daar was. Die ma sê: “Ek vermoed sy’t ook ’n saak gemaak. Die skool én die polisie ondersoek nou die saak. Die gereg moet nou sy beloop neem.” Volgens die ma is haar kind nog getraumatiseer, maar sy sal weer van vandag af skool bywoon. Hieroor sê sy: “Terug skool toe moet sy. Sy is 16 jaar oud en kan nie ’n drop-out wees nie. “Ek betaal meer as R3 000 per maand skoolgeld. “Ek hoop net nie sy word nou geteiken nie.” Die betrokke leerder het kop onderstebo en starend na haar selfoon die skool ingegaan. Son het probeer om Venter te kontak, maar sy het haar selfoon doodgedruk. Sans Souci was in 2016 ook in die nuus toe swart leerders beweer het sy beleid ten opsigte van taal en haarstyle was rassisties. 