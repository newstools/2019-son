’N UITBREKING van verkoue in die Ierse winter krap die Southern Kings se voorbereiding vir hul volgende Pro14-rugbywedstryd deurmekaar. Die Baaienaars berei voor vir hulle wedstryd Vrydagaand in die RDS Arena in Dublin teen die verdedigende kampioen, Leinster. Hoe van die spelers gereed sal wees vir die wedstryd, is ’n ope vraag, want die Kings se bestuur het bevestig die kaptein, JC Astle (slot), en Tertius Kruger (senter) het las van verkoue. Daar is egter nog nie amptelik bekend gemaak of dié spelers onbeskikbaar sal wees vir die belangrike wedstryd nie. Ná die swaar nederlaag van 0-43 laas week teen Munster is dit duidelik dat die Kings nie sonder hul kaptein en een van hul beste verdedigers oorlog toe kan gaan nie. Verrassings Daarom sal die Kings se breier, Deon Davids, waarskynlik vir tyd speel voordat hy sy span bekend maak. Al sal die span dalk môre bekend gemaak word, kan daar ’n paar verrassings wees as Astle en Kruger nie beskikbaar is nie. Van Leinster se spelers is egter beseer. Dit kan dus in die Kings se guns tel. Leinster se webwerf berig Dave Kearney (vleuel) sal nie beskikbaar wees nie. Dis omdat hy harsing­skudding opgedoen het in die wedstryd laas week teen die Zebre. Rhys Ruddock (flank) het verlede week in ’n oefensessie ’n dyspierbesering opgedoen. Ook hy sal dus ’n ruk lank buite aksie wees. Joe Tomane (senter) herstel eweneens van ’n dyspierbesering en sal nog nie beskikbaar wees nie. Dan Leavy (flank) word ook behandel vir ’n besering. Dis nadat hy vroeër ’n kuitspier geskeur het.