MRS. J het nou op haar oudag besluit om weer af te haak. Jong, daar het vir jou allerhande visse verby dié antie geswem, maar sy besluit wragtag sy vang vir haar ’n probleemvis. Hulle soort is nogal volop in die Kaap en smaak blykbaar lekker as jy hulle gaarmaak. Ek sal nie weet nie; ek eet ga’ vissie! Dit lyk voor God vir my dat dit die begin van die einde is vir die oompie van Mrs. J. Hy breek borde, hy dink Mrs. J is die huishulp, hy dink hy’s in PE, hy dink Siya is die pa, Sizwe... Die sirkus het die dorp getref! Bridgette, wat haar lekker juffrou hou en almal in die skool wil sit, het nie geweet Mrs. J gaan haar so hewig in die bek ruk nie. Dis goed so; sy hou haar te groot. Sy moet ’n taai klap kry! Lee-Ann is moeg vir die deurmekaar besigheid. Ná ’n lang dag moet sy huis toe kom en in Mrs. J se laatperske-gesig vaskyk. Die at­mos­feer in daai hele huis is kakie. Wat op aarde is kakie behalwe sand, grondboontjies, kots en papiersakke? Die oompie moet maar net al aan teruggaan na Rebecca toe, want die bont varkies hardloop die hele Ruiterbosch plat! Verder is Chris en Tim weer in mekaar se hare – en dié keer oor ’n prossie! Liewe land, ek het my boeglam geskrik toe ek die klimeid sien met ’n kamtig gebreekte arm wat vir nog sente aan Chris se deur kom klop. Sy is ’n onvergenoegde liegbekagtige skepsel! Ek is seker die Here het daai dag getwyfel toe Hy haar geskape het, maar dit toe in elk geval noodgedwonge gedoen. Tim word klaar vir werkwoorde kwaad, wat nog te sê as hy moet uitvind sy liewe pa slaap met ’n hele skiereiland wat gebêre is in ’n klein Jenny. Die lewe is heeltemal te kort vir nagemaakte botter, kos of mense. Clearly ken Jenny nie vir Ian October nie. Ek sit en kry so lekker, my uie skroei skoons in die pan. Ons het dit mos nou al oor en oor gesien: G’n mens op God se groen aarde moet met dié man mors nie. Jy kan nooit wen as jy ’n saak met die duiwel het en sy kantoor in die hel is nie. Jy gaan jou gat sien! Carmen en Rhafiek is nou weer soos twee verliefde voëltjies op ’n tak. Smaak my sy dra nou die broek terwyl hy die Kaap vol loop, maar hy soek nie vir hom werk nie. Hy wil nou ’n besigheid begin. Kan jy nou meer? Hy het gesien hoe swaar die wa die afgelope paar maande trek, maar steeks wil hy bly! Noudat jou Edgars- en Game-rekening afbetaal is, wil dit nie sê jy kan jou kaatjie van die baan hou nie, Fiekie! Ek het al daai morning voorgestel dat hy sommer ’n huiswinkeltjie oopmaak. Maak vir jou ekstra sente voordat jy weer kwaad raak vir die armoede. Ek sê jou: Almal soek die een of ander tyd brood en melk, Romany Creams en los sigarette.