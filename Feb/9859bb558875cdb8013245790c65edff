HOE klink ’n lekker jazz-konsert op ’n grasperk? As dít jou tipe vibe is, moet jy so gou moontlik jou kaartjies kry vir die Hoërskool Heathfield se konsert Jazz on the Lawn. Die show vind op Saterdag 2 Maart plaas. Van die Kaap se beste musikante is nader gehark vir die show. Die soulsangeres en musiek-genie Claire Phillips, die sangeres Salome en die bands Perfect 5th, Cape Collective en Reposition gaan sorg dat die ding ruk. Die event word op die hoërskool se sportterrein aangebied. Dis in Constaweg in Heathfield. Kaartjies vir die event kos R60 elk, maar kinders onder 12 kan dit gratis bywoon. Die hekke word reeds 13:00 oopgemaak. As jy nie lus is om jou eie piekniekmandjie te pak nie, hoef jy nie te worry nie, want daar gaan koswinkeltjies wees. Jy word toegelaat om jou kamera, komberse, opvoustoele en selfs alkohol in te bring. Waarvoor wag jy?! Gaan koop sommer nou jou kaartjies by dié skool.