DUANE Vermeulen en Schalk Brits sal vanjaar die ruggraat van die Bull-span vorm. So glo die voorspeler-afrigter van die Stormers, Russell Winter. Die Stormers skop Saterdag hul Superrugby-veldtog af teen die Bulls in Pretoria. Winter meen die ervaring van die Bulls se twee deurwinterde aanwinste behoort ’n groot faktor te wees. Hy sê: “Ons almal weet hulle is great spelers wat baie waardevol vir die Bulls sal wees. “Die nr. 2- en nr. 8-speler vorm die ruggraat van die span. Hulle sal dus sleutelspelers vir die Bulls wees. Trokkie “Ons het ook ongeloof­lik talentvolle spelers van die kaliber van Bongi Mbonambi en Sikhumbuzo Notshe wat enige dag troefkaarte kan wees. Notshe het tot dusver baie goed gespeel. “En wanneer Trokkie (Juanro Augustus) speelkans kry, is ek seker hy gaan almal wys waartoe hy in staat is.” Winter sê die coaches is uiteraard opgewonde oor die hele groep spelers wat hulle nou tot hulle beskikking het. “Laas jaar was dit ’n nagmerrie wat ons uitslae in wegwedstryde betref. “Maar ons gaan nie ’n issue daarvan maak nie.”