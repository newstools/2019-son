'N VOORVAL by 'n Kaapse skool, waar 'n onderwyser 'n leerder deur die gesig klap het, word tans ondersoek. ‘n Video van die voorval by Sans Souci Girls High School doen tans die ronde op sosiale media. In die video verloor die juffrou haar humeur omdat die leerder met 'n selfoon in die klas sit en boonop nie 'n boek vir die les gehad het nie. Debbie Schäfer, die Wes-Kaapse minister van onderwys, sê die onderwyser se gedrag is onaanvaarbaar en dat geen vorm van lyfstraf geduld sal word nie. Schäfer sê amptenare van die Wes-Kaapse Onderwysdepartment het reeds vanoggend die skool besoek. "Die onderwyser is deur die skoolbeheerliggam aangestel en hulle sal vandag nog vergader om dissiplinêre stappe vorentoe te bespreek," sê sy. Schäfer sê ‘n ondersoek na die voorval is ook reeds aan die gang. "Die ondersoek sal bepaal of daar ook dissiplinêre aksie teen die leerder gemaak gaan word. Leerders in die klas is gevra om ‘n verklaring af te lê oor gebeure wat tot die voorval gelei het. Schafer sê daar is verdere videobewyse wat uitge-edit is uit die video wat tans die ronde doen." 