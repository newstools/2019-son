DIE polisie in die Baai het twee vroue gearresteer vir die besit van gesteelde goedere en handel in dagga. Die voorval het Vrydag gebeur toe beamptes omstreeks 12:30 in Noordeinde besig was om te patrolleer. “ ’n Gemeenskapslid het na die beamptes gegaan en inligting gegee oor die gesteelde goedere en dwelms by ’n flat in Fettes­weg,” sê kapt. Sandra Janse van Rensburg, ’n polisiewoordvoerder. “Die lede het onmiddellik ondersoek ingestel en afgekom op ses digitale kameras met lense, skoolskoene, videotoerusting met kabels en kamerasakke. “Beslag is ook gelê op 500 g dagga.” Die twee vroue sal vandag in die Baaise landdroshof verskyn. Die polisie vra nou die publiek se hulp om die gesteelde goedere uit te ken. “As enige iemand weet aan wie die goedere behoort, kan hulle kapt. Eric Matthews kontak by 041 394 6731. Koop “Die polisie waarsku ook weer die publiek dat dit ’n oortreding is om gesteelde goedere te koop. Diegene wat hulle daaraan skuldig maak, sal aangekla word. “Deur gesteelde goedere te koop, moedig jy misdadigers aan om met hul aktiwiteite voort te gaan.”