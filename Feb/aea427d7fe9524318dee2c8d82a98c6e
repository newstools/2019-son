“EK’T nie eens ’n pantie aan nie oor ek nie meer het om aan te trek nie.” Só vertel Gladys Minords Vrydag terwyl sy kyk hoe die roet om haar smeul en rook. Die 62-jarige Minords, van Bishop Lavis, se wendyhuis het Donder­dagaand in ligte laaie gestaan. Sy wys die vinger na ’n ou wat op dieselfde jaart as sy woon. Minords het alles verloor nadat ’n man van die jaart na bewering sy eie wendy aan die brand gesteek en die brand versprei het. Sy vertel: “Die rou man het gesê: ‘Julle ga’ nóú sien wat ek doen.’ “Hy’s op drugs. So, ’n mens weet nooit wat hy kan aanvang nie. Nadat hy só gepraat het, het my seun my gevra wat dan so ruik.” Omstreeks 18:00 het alle hel in Port Jacksonweg uitgebreek. Son het juis die afgelope Donderdag berig oor ’n soortgelyke brand in Surrey Estate. Die 29-jarige verdagte, na bewering ’n druggie, het ook sy ma gedreig met die woorde: “Nou gaan julle sien wat ek maak.” Minords sê toe hulle besef als brand, het hulle nie eens kans gekry om huisraad te red nie. Die woedende vlamme het alles in ’n kort tydjie vernietig. Sy vertel: “Ek kan dit nie glo nie. Alles wat in my huis was, het ek baie hard voor gewerk. Besittings wat al 40 jaar oud is, is in vlamme op.” Minords beweer die man wat die plek aan die brand gesteek het, het petrol uit sy bakkie se tenk gesuig. Dít het hy in ’n kannetjie getap en sy plek met petrol gedose. “Ek weet hy gebruik drugs, maar dit is nie ’n verskoning vir wat hy aangevang het nie. “Hy het dan eers sy TV en PlayStation uit sy wendy gehaal. So, hy het presies geweet wat hy doen.” Minords voel baie hartseer, want sy het nooit gedink sy gaan sonder ’n huis wees nie. “Hoe doen ’n mens dít aan ander mense? Wat hom besiel het, sal ons nie weet nie. “Ek en my familie het niks teen hom gehad nie en hy doen dít aan ons.” Maar die hartseer pen­sioentrekker sê sy gaan nie toelaat dat haar groot verlies haar mood spoil nie. “Alles gaan reg wees, alles wat mooi is, sal weer vir ons mooi wees.” Minords sê die verdagte is intussen gearresteer – nadat hy glo ’n goeie loesing van mense in die gemeenskap gekry het. “Hy sal moet antwoord vir sy dade,” sê sy. Kapt. FC Van Wyk, ’n polisiewoordvoerder, het bevestig ’n saak van brandstigting word ondersoek.