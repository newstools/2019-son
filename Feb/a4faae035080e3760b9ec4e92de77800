SY LEWE as lorrie­drywer staan stil oor sy voormalige werkgewer nie talle verkeersboetes wil betaal nie. Collin January van Eerste­rivier sê hy sukkel al drie jaar om Petals Express, sy vorige werkgewer, sover te kry om die verkeersboetes te betaal wat hom verhinder om sy PDP (professio­nele bestuurderspermit) te hernu. Maar Petals se eienaar, Evan Swartz, sê hy is beslis nie die spanner in die works nie. Volgens January het hy boetes van R9 000 gekry nadat hy verskeie kere by weegbrûe afgetrek is waar daar bevind is sy vrag was te swaar. “Gewoonlik het ons dié boetes na die werk gevat, waar ’n werker daar dit dan betaal het. “Ek is by Petals weg omdat ek nie my PDP kon renew nie, want toe ek dit wou doen, was daar boetes van R9 000 in my naam, sowel as ’n lasbrief vir arrestasie wat teen my uitgereik is. “Ek kan nie verstaan hoekom ek moes pa staan vir hierdie boetes nie, want ek was mos nie vir die laai van daai vragte verantwoordelik nie! Maar die traffic cops het insist dat dit in my naam uitgereik word. “Vir die afgelope drie jaar soebat ek by Petals om die boetes uit te sort, maar hulle smeer hulle net aan my af.” Collin se eksvrou, Mariana, sê sy moes haar maar oor haar eks ontferm. “Dit gaan maar broekskeur, want ek self werk nie en ons het ’n kind wat nog skoolgaan. “Mense verstaan nie hoekom ek Collin hier by my kom laat bly het nie, maar ek kan sien hy probeer regtig hard. “Hy het al baie aanbiedings vir jobs gekry, maar kan dit nie vat nie omdat die fines hom terughou. “As ons kon, sou ons die fines betaal het, maar ons is in ’n situasie waar ons die een dag eet, en die volgende dag niks het om te eet nie. “Kersdag was dit so beroerd dat ek en my kind by ’n vreemdeling moes gaan eet. “Ek moes net by die huis uit, want ek kon nie sit en kyk hoe Collin en die res van my gesin niks het om te eet nie,” vertel Mariaan terwyl die trane vrylik oor haar wange rol. Die eienaar van Petals Express, Evan Swartz, sê op sy beurt Collin is selektief met die waarheid. “Hy (Collin) is by ons weg weens korrupsie en diefstal, en het toe in Springbok in die Noord-Kaap gaan wegkruip. “Waar het hy vir drie jaar gesukkel om sy fines uit te sorteer as hy nie eens hier was nie?” wou Swartz by Son op Sondag weet.