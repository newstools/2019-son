DIE Cape Cobras se kaptein, Dane Piedt, bestempel George­ Linde se boul­ver­tonings as van wêreldgehalte. En Ashwell Prince glo weer Linde sal binnekort vir die Proteas speel. Die Cobras se linksdraaier het Sondag in die Rec-stadion in Oudtshoorn bewys dat Piedt en Prince se sentimente nie misplaas is nie. Linde was met die bal en kolf aan die spits van die Wes-Kapenaars se sege van 21 lopies oor die Lions. Dié oorwinning in die eendaagse reeks van wedstryde oor 50 boulbeurte was die Kapenaars se eerste een tuis. Die Cobras beklee ná vier wedstryde nou die derde plek op die puntelys. Linde het uitstekend gespeel. Hy het in ’n warrelwind­beurt 57 lopies van 55 aflewerings gemoker. Linde het daarna 3/39 platgetrek en ’n goeie vangkans naby die grens benut om van Dwaine Pretorius (75) ontslae te raak. Dít was net toe dit begin lyk het of Pretorius die Cobras ’n oorwinning sal ontsê. Sy bydrae met die kolf het hom tot die vyfde plek (164 lopies) op die reeks se ranglys laat vorder. Sy spanmaat Kyle Verreynne het egter die meeste lopies (260) tot dusver in dié reeks aangeteken. Tevrede Linde het ook al vyf vangkanse benut. Hy was baie beskeie oor sy uithaler-vertoning in die hart van die Klein-Karoo. Linde sê: “Ek is baie tevrede met my vertoning. “Ek het baie hard aan my kolfwerk gewerk sodat ek ’n bydrae tot die sukses van my span kan maak. “Ek was nogal ’n bietjie teleurgesteld oor hoe ek my paaltjie verloor het, maar gelukkig het ek tog ’n bydrae tot my span se oorwinning gemaak.” Prince sê: “Ek het reeds ná die wedstryd teen die Knights in Bloemfontein gesê as hy dié spelpeil handhaaf, staan hy beslis ’n kans om vir die Proteas se eendaagse span te speel.” Die Kapenaars sluit hul eerste ronde teen die Titans op Nuweland af.