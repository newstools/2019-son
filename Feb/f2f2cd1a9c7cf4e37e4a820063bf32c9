DIE geweld in die Wes-Kaap is so kwaai, dit plaas die provinsiale gesondheidsdienste onder baie groot druk. En as niks gedoen word om die misdaad te bekamp nie, kan dinge net erger word. Dít was gister die waarskuwing van die provinsiale minister van gesondheid, dr. Nomafrench Mbombo, op ’n nuuskonferensie in die Groote Schuur-hospitaal. Sy het gepraat oor die hewige impak wat geweld op die gesondheidstelsel maak. Net in die maand van 15 Desember tot 15 Januarie is 30 000 noodgevalle tot hospitale toegelaat. Uit dié gevalle was 23% (8 069) as gevolg van gewelddadige trauma soos skiet- en steekwonde. Mbombo sê verder die misbruik van alkohol en dwelms dra grootliks by tot die druk op gesondheidspersoneellede oral in die provinsie. Sy vergelyk die geweld wat onbeheers toeneem met ’n kraan wat aanhou loop terwyl gesondheidswerkers aan die ander kant die vloer probeer droog mop. Sy wys uit dat gesondheidswerkers byvoorbeeld éérs ’n man met ’n skietwond moet help voor ’n seuntjie met asemhalingsprobleme, want hulle moet mense se lewe red. Dit dra by tot die vertragings wat pasiënte by klinieke en hospitale ervaar, verduidelik sy. Sy vra pasiënte om nie die rye te probeer jump deur reguit na verwysingshospitale soos Groote Schuur en Tyger­berg te gaan vir behandeling nie, want dit plaas net meer druk op die personeel. Euwels Mbombo sê 52 klinieke en hospitale verwys klaar daagliks pasiënte na dié twee groot hospitale. “Voordat ons vra hoekom daar so baie vertragings by ons fasiliteite is, moet ons eers vra hoekom daar so baie geweld is. Mense moet verstaan dat ons met baie maatskaplike euwels te doen het. “Die (nasionale) minister van gesondheid, dr. Aaron Motsoaledi, was reg toe hy gesê het die gesondheidstelsel is in nood. “Ek weet nie hoe ons dit met die krimpende staatskas gaan oorleef nie.” Volgens haar kos dit die departement tussen R22 000 en R25 000 om ’n pasiënt met ’n skietwond te behandel.