BENNI McCarthy dink op sy voete! Die Kaapse afrigter van Cape Town City is after all street smart en weet hoe om te wheel en deal. Dis presies wat McCarthy bewys het toe sy taktiese vernuf en bekwaamheid Woensdag in die FNB-sta­dion sterk deurgekom het in sy span se Premierliga-sege van 1-0 oor Kaizer Chiefs. City het in die proses sy onoorwonne lopie in alle kompetisies tot ses wedstryde verleng. Edmilson Dove­ was die besoekers se held met ’n tap-in doel ná ’n flater deur Chiefs se goa­lie, Virgil Vries, 10 minute voordat die eindfluitjie geblaas het. Die Citizens se Nederlandse goalie, Peter Leeuwenburgh, was uitstekend daarmee om Chiefs uit te hou. McCarthy moes ander planne maak nadat Siphelele Mthembu vroeg in die stryd die veld met ’n enkelbesering verlaat het. Hy is deur Kermit Erasmus vervang. McCarthy het ook buitekant die boks gedink toe hy Teko Modise met Edmilson vervang het – ’n skuif wat net 10 minute voor die eindfluitjie vir ’n belangrike drie punte op die Premierliga-punteleer gesorg het. City het ook die stryd met 10 spelers voltooi nadat Zukile Kewuti ’n rooi kaart ontvang het vir ’n gevaarlike tackle op Chiefs se Siphelele Ntshangase. McCarthy sê hulle het Noorde toe gereis om goeie, aanvallende sokker te speel. “Kyk, die odd occasion dat jy ’n aaklige vertoning insit, moet jy tevrede wees met die smash and grab as dit drie punte in die sak bring,” het McCarthy ná die wedstryd verduidelik. “Ek dink ook die poging van my spelers was van die boonste rakke. “Alle krediet aan hulle vir die manier hoe hulle probeer het om sokker te speel, ondanks die manier hoe hulle geskop het. “Dit was nie ons beste vertoning nie, maar ons vat die punte en beweeg aan.”