DIE Westelike Provinsie Rugbyunie (WPRU) moet nou daadwerklik ingryp en seker maak al die onakkurate berigte in die media word met feite reg­gestel. Daar is duidelik tans ’n smeerveldtog uit sekere oorde om te probeer verseker dat rugby in die Kaap slegs die domein van ’n sekere bevolkingsgroep bly. Dis ’n groot jammerte dat Paul Treu tans om al die verkeerde redes die talk of the town in rugbykringe is. Die voormalige hulpafrigter van die Stormers het die guts gehad het om sy misnoeë uit te spreek oor hoe hy deur Robbie Fleck, die hoofafrigter van die Kaapse franchise, ondermyn is. Treu word ongelukkig nou vir al die huidige onmin by WP en Stormers blameer. Dit is so duidelik soos daglig dat sekere afrigters hom as ’n bedreiging beskou. ’n Smeerveldtog word nou teen hom gevoer om van hom ontslae te raak. Benewens Treu, word die WP se nuutverkose raad ook as ’n spul useless amateurs uitgekryt. Ingeligtes in rugbykringe meen dié fake news wat nou skielik kop uitsteek, word aangevuur deur ’n klein groepie van die huidige Stormer-afrigtingspan en enkele hooggeplaastes binne die unie. Dit veroorsaak groot konsternasie, verdeeldheid en onsekerheid onder die spelers en die fans. Die WPRU kan nie bekostig om net agteroor te sit nie.  Hy moet ’n nuuskonferensie hou sodat die waarheid kan uitkom. Treu het laas jaar reeds ’n versoek aan Gert Smal, die WP se direkteur van rugby, gerig om voortaan nie direk by “hands on” coaching van die Kaapse franchise betrokke te wees nie. Daar is aan die nuwe raad voorgestel dat Treu in ’n hoedanigheid soortgelyk aan dié van hoëprestasie-bestuurder ingespan word. Dié voorstel het dus nie van die huidige raad gekom nie. Zelt Marais, WP-president, en sy raadslede het ook nie soos berig besluit dat Treu by Smal as die nuwe direkteur van rugby gaan oorneem wanneer Smal se kontrak later vanjaar verstryk nie. Hulle het ook die gerugte dat hulle die voormalige Bok-breier Peter de Villiers as die nuwe coach van die Stormers wil aanstel, as fake news bestempel. Daar is ook verkeerdelik berig dat die Stormer- en- Springbok-kaptein, Siya Kolisi, en ’n groep senior spelers gedreig het om te staak as Treu nie gefire word nie. Die WPRU word as onbekwaam beskryf. Hulle is kamstig net bevoeg om klubs met begrotings van sowat R200 000 te bestuur. Marais het by Nedbank ’n pos beklee waar hy verantwoordelik was vir ’n budget van etlike miljoene. Dieselfde geld Moneeb Levy, die adjunkpresident, wat in ’n pos by Vodacom is waar hy in beheer is van ’n departement met ’n budget van miljoene. Nee wat! Genoeg is genoeg! Al die leuens moet nou ophou! Wat dink jy?