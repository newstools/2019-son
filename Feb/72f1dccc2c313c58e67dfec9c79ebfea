’N JONG man van Bloemfontein en sy stiefpa sit gestrand in Oudtshoorn nadat hulle van ál hul besittings beroof is. Volgens Johan Roos (32) het hy en sy stiefpa, Johan Lubbe (56), sowat ’n maand gelede van Bloemfontein na Mosselbaai geryloop om Lubbe se suster te gaan soek. ’n Swaarvoertuig het hulle opgelaai. Toe hulle in Colesberg iets by ’n winkel gaan koop, het die bestuurder weggery. Ondanks al hul pogings en hulp van die polisie kon die vragmotor nie opgespoor word nie. Hulle het op die een of ander manier uiteindelik in Mosselbaai uitgekom, maar nooit Lubbe se suster in die hande gekry nie. Gevaarlik ’n Paar dae gelede het die twee ’n saamrygeleentheid tot in De Rust gekry, maar besluit om nie verder te ryloop nie en terug­gestap na Oudtshoorn. “Dit word te gevaarlik. Ons is al drie keer beroof,” vertel Roos. In Oudtshoorn het hulle by die ANC-kantore aangeklop. ’n Gemeenskapswerker daar, Joey Canary, help hulle om elke dag iets te ete te kry. Hulle slaap by ’n huis vir haweloses. Volgens Roos is sy Sassa-kaart vir ongeskiktheid weg. Boonop is sy moeder Maandag oorlede en die begrafnis is in Bloemfontein. Enige iemand wat die twee kan help, kan Canary by 083 867 1523 of 044 279 2722 bel.