DIE amateursokkerklub Lifezone International FC sal eerskomende naweek wys hoe ernstig hy is oor die ontwikkeling van dié sport. Die Youth Football Festival Celebration word Saterdag en Sondag vir die eerste keer op die William Herbert-sportterrein in Wynberg aangebied. Aan die stuur van sake is die flambojante voormalige beroepspeler Jeremy Wyngaard, wat weer die spel onder juniors op grassroots level ’n hupstoot wil gee en terselfdertyd deelname aan sokker in groot getalle wil aanmoedig. Die Youth Football Festival Celebration se formaat is vir o. 12-spelers in spanne met ’n beperking van sewe spelers. Sukses Klubs verbonde aan die Cape District LFA is reeds genooi, terwyl skolespanne en meisiespanne ook genooi word om deel van die naweek se sokkerfees op die Kaapse Vlakte te wees. Wyngaard, Lifezone se direkteur van afrigting en die organiseerder, sê die klub wil die toernooi se eerste aanbieding ’n massiewe sukses maak. “Daarby is dit van groot belang dat ons voorsiening maak vir die jeug en deur dié toernooi opwinding onder ons klubs saai,” het Wyngaard gesê. Volgens hom is daar nog baie plekke oor vir klubs, skolespanne en meisiespanne om in te skryf. Belangstellendes kan een of twee klubspanne inskryf. “Lifezone International FC sien ook daarna uit dat die verskeie geaffilieerde LFA-klubs en skole die kans sal aangryp om deel te wees van ons toernooi en te help om die belangstelling in sokker in ons gemeenskappe te laat groei. “Ons wil ook seker maak dat ons die standaard van ons gunsteling-sport na nuwe hoogtes vat en verbeter,” het Wyngaard bygevoeg. Wyngaard kan by 082 485 4662 gekontak word vir meer inligting oor die Youth Football Festvial Celebration.