“EK BID en hoop sy is by iemand wat haar kos gee en haar versorg. “As jy haar het, bring asseblief my kind terug.” Dít is die wens van Ger­trude Diergal (34), wie se oudste meisiekind, Jeneva Diergal (8), sedert Vrydagmiddag vermis word. Diergal het Jeneva en haar jongste sussie (2) by die huis in die sorg van haar suster gelaat. “Ek het die middelste twee – 7 en 4 jaar oud – saam met my gevat dorp toe. Ek moes geld gaan afhaal.” Maar mense het haar in die dorp kom haal. “Die mense wat my kom haal het, het gesê ek moet kom, Neva is weg. “Toe ek by die huis kom, was ek deurmekaar en het van straat tot straat gehardloop. Toe ek haar nie kon kry nie, is ek polisie toe.” ’n Soekgeselskap van cops en inwoners het toe dag en nag na Jeneva gesoek. Diergal sê koorsstuipe het haar kind gestrem gelaat. “Een kant van haar lyf is gedeeltelik verlam gelaat. “Sy verstaan goed en kan praat, maar praat nie met vreemde mense nie. Ek het haar destyds in ’n hoofstroomskool ingeskryf, maar sy was ’n handvol vir die onderwysers. “Sy sou dié jaar na ’n ander skool gaan.” Die Klawer-polisie het elke moontlike leidraad opgevolg en selfs al duikers in die kanaal gehad. Diergal sê die cops en die gemeenskap help ongelooflik baie. “Ek het altyd mense om my en almal help soek. Hulle hou my kalm. In die aande rol ek rond en kan nie slaap nie, want ek is geworry oor my kind.” Sy sê haar ander drie kinders se vrae oor Jeneva hou ook nie op nie. “Ek weet nie eens meer wat om vir hulle te sê nie. Ek hoop regtig sy lewe nog.” Rdl. Mathilda Bains sê die polisie se kinderbeskermingseenheid is ingeroep. Ingespan “Ons wag nog op ’n ander hond van die Kaap, asook ’n helikopter wat vandag ingespan sal word. “Ons gaan nie ophou soek na haar nie.” Lt.kol. Andrè Traut, ’n polisiewoordvoerder, het die publiek gevra om die polisie te kontak as iemand weet waar Jeneva haar bevind. Toe sy laas gesien is, het sy ’n pienk top en swart tights aangehad. Sy het ’n merk bo haar linkeroog en nog een op haar linkerboud. Mense kan kapt. Leon Matthys van Vredendal se kinderbeskermingseenheid by 082 334 8862 bel.