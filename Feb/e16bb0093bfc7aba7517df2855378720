VIR sommige is ’n BMW ’n statussimbool, maar vir dié wat weet, gaan dit eintlik oor die ingenieurswese. Vat nou maar dié swart BMW E-12. Dit was mos die eerste generasie van wat deesdae bekend staan as BMW se 5-reeks. Hierdie een is ’n 1980-model en die feit dat hy steeds loop, wys net watter goeie motors hulle is. Die rede vir dié motors se gewildheid is natuurlik ook daai kragtige sessilinder-enjin. En saam met daai krag kom die styl en gemak sommer sonder om te probeer. So, dit is eintlik geen wonder dat BMW’s statussimbole geword het nie. Daarom is daar ook so min as moontlik aan dié een gekrap. Daar is selfs BMW se eie sportwiele op om te verseker dinge bly so na aan oorspronklik as moontlik. As jy ’n beter BMW of enige ander motor het wat jy dink cool is, kontak ons sodat ons jou motor ook ’n kans kan gee om in Son te skyn.