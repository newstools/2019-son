NA ’n middelmatige vertoning in die eerste ronde van vanjaar se Superrugby, het die Crusaders Saterdagoggend op hul tuisveld besluit om stem dik te maak met ’n wegholsege teen die Hurricanes. Die negemalige Superrugbywenners het 2017 se kampioene met 38-22 in Christchurch geklop. Die rustydtelling was 24-0 in die tuisspan se guns, en as dit nie vir so bietjie damage control deur die Hurricanes was nie, kon die eindtelling nog meer skandelik vir die afrigter, John Plumtree, se troepe gewees het. Wat Saterdagoggend se sege nog meer opmerkend vanaf ’n Crusader-perspektief maak, is die feit dat Scott Robertson (afrigter) nog ’n hele paar All Blacks  het, wat nog in die jaar se kompetisie moet kom speel. Terselfdertyd het die Hurricanes ook so paar grootname soos Beauden Barrett om terug te keer, maar dit is nie naastenby aan die diepte waarmee die span uit Christchurch spog nie. Die Crusaders sal wel baie teleurgesteld wees dat hulle nie met ’n bonuspunt kon wen nie. Die Hurricanes se vier desperate drieë in die tweede helfte, het die Crusaders van ’n welverdiende een weerhou. 