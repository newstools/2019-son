NÓG twee vermeende gangsters is gister in Mitchells Plain afgemaai. Een is ’n vermeende dikding van die Fancy Boys, Trevor “Kapokkie” Markgraaff (38), wat voor die Primêre Skool Woodville vol lood gepomp is. Die ander voorval het kort daarna in Eastridge in Caramelstraat gevolg waar ’n vermeende JCY-bendelid bekend as SpongeBob ook koelbloedig doodgeskiet is. Golf Hy is op die toneel dood nadat hy in ’n drive-by shoot­ing in die kop en been geskiet is. Markgraaff, wat sy twee dogters by die skool gaan aflaai het, is verskeie kere in sy kop en lyf geskiet. Hy het buite sy motor, ’n blou Volkswagen Golf, gelê. ’n Familielid van Markgraaff, wat by was tydens die skietvoorval, is gewond en na die hospitaal geneem vir mediese behandeling. Verskeie ouers en kinders moes hardloop vir skuiling toe die skote begin klap. Volgens Millicent Merton, woordvoerder vir die departement van onderwys, is twee skoolsielkundiges uitgestuur om die leerders en onnies te ondersteun. Die cops se forensiese span het die moordtoneel vir ure gefynkam vir lei­drade en 17 koeëldoppies is op die toneel gevind. Daar was ook ’n groot polisieteenwoordigheid in die area om die gebied te patrolleer. Sewe mense is tot dusver sedert die naweek in bendeverwante skietvoorvalle in Mitchells Plain doodgeskiet. Volgens Byron de Villiers, voorsitter van die gemeenskapspolisiëringsforum in Lentegeur, is hulle baie bekommerd oor die skietery. De Villiers sê: “Dit het voor die skoolleerders gebeur en hulle is nie bekommerd oor wie hulle raakskiet nie. “Hy en sy vrou en kinders was in die motor. “Dit lyk asof hulle hom ingewag het. Gespanne “Hy het uitgeklim om die motor se deur vir die kinders oop te maak. “Twee mans het hom genader en op hom begin skiet. “Die gebied is baie gespanne en daar is polisie­sigbaarheid in die gebied.” Volgens sers. Noloyiso Rwexana, polisiewoordvoerder, is die anti-bende-eenheid besig om die skietvoorval te ondersoek. Rwexana sê: “Die slag­offer was besig om sy kinders by die skool af te laai. “Hy is deur twee gewapende mans genader wat op hom losgebrand het.” ’n Saak van moord en poging tot moord is geopen. Niemand is al vir die skietvoorval gearresteer nie.