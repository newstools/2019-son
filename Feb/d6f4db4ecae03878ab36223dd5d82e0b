“HOE kry jy bail?” “Wat maak jy met die kinders?” “Dis omdat jy wit is.” “Jy is ’n gemors, jou teef, jou n***!” Dít is maar ’n paar van die aanmerkings wat die hofgangers Galinda Nelson gister by die Worcester-landdroshof toegesnou het. Nelson (54) is Saterdagaand 26 Januarie op ’n plaas in die Scherpenheuwel-omgewing suid van Worcester op twee aanklagte van kindermishandeling in hegtenis geneem. Sy is ná haar eerste hofverskyning met ’n waarskuwing vrygelaat. Daar word beweer sy het 12 kinders wat in haar sorg was, in ’n vrag­houer vasgeketting en mishandel. Luidens die klagstaat is hulle met ’n perdekarwats geslaan en aan ’n bed vas­geketting. Noodoperasie Nelson het gister vlugtig in die hof verskyn. Sy het gesê haar lawyer moes die naweek ’n noodoperasie ondergaan en kon nie by die hof wees nie. Die landdros het die saak tot 13 Maart uitgestel vir verdere ondersoek. Nelson wou die saak nog tot einde Maart uitgestel hê sodat haar lawyer daar kan wees, maar dié versoek is van die hand gewys. Sy wou nie met die media praat nie. ’n Groep vroue was woedend dat Nelson sonder ’n sent borgtog kon loop. Zaida Samuels van die René­ Roman Research and Rescue Team in Lavender Hill sê die beskuldigde loop nou vry rond in die strate. “Wat van die trauma waardeur die kinders gaan? Waar’s die regering en die social workers?” Hulle sê sy moet betaal vir haar beweerde sondes. Latifah Jacobs van Philisa Abafazi Bethu, ’n organisasie wat hom beywer vir vroue- en kinderregte, sê as iemand vrygelaat word wat van sulke misdade verdink word, stuur dit die boodskap dat abusers met dié dade kan wegkom. Vier van die geredde kinders het vir veiligheid twee dae by ’n vrou en haar ma gewoon. Die vrou sê die kinders was erg getraumatiseer. “Ons het gesukkel om hulle kalm te hou. Hulle was baie honger en erg vuil en het na pie geruik.” Die kinders is intussen na ander plekke van veiligheid geneem.