HOËRSKOOL Tafelsig het haar kind verneder deur hom te laat toets vir dwelms. Boonop moes sy nog R100 gaan leen om te betaal vir die dwelmtoets. Merle Martin se 18-jarige seun, Gary, is verlede Woensdag huis toe gestuur nadat ’n onderwyser glo vir hom en ’n pel op die skoolgronde gevang tarrie rook het. Gary vertel: “Ons klas was gesluit. Ek het na die kantoor gegaan om die sleutel te gaan haal, maar daar was nie ’n sleutel vir die klas nie. “Op pad terug het ek afgekom op my pel wat dagga rook. Die juffrou het hom gevang net voor hy die stompie weggeskiet het.” Hy sê die onderwyser het toe sommer ook vir hom verdink van dagga rook. Albei seuns het vorms gekry om vir dwelmtoetse te gaan. Merle sê sy en haar seun is die volgende dag na die Cape Town Drug Counselling Centre in Eastridge. “Daai R100 moes ek leen om die toets te laat doen. Die toets het negatief uitgekom.” Die vriend se toets was glo positief vir dagga. Weggejaag Merle het haar seun die volgende dag weer skool toe gevat met die toets. “Hulle het toe gesê ons moet Maandag kom vir ’n dissiplinêre verhoor. Maandag het die cleaner­ ons van die skool af weggejaag en gesê ons moet Dinsdag kom.” Merle is geworry dat haar kind agter sal raak met sy skoolwerk. “My kind rook nie dagga nie. Hy is nie eens ’n kind wat hou van die straat nie. Elke dag sal jy hom in die huis kry.” Sy sê haar drome vir Gary is om ’n judge te word. “Hy weet dit en sal hom nie ophou met verkeerde dinge nie.” Merle en Gary het gistermiddag weer na die skool gegaan. “Hulle sê my kind kan vir solank skool toe gaan, maar sê die saak is nog nie opgelos nie. “Die skool se distriksbestuurder moet glo eers inkom skool toe.” Die skool se bestuur het glo ook hard op haar afgekom. Jessica Shelver, woordvoerder van die onderwysdepartement, het teen druktyd nog nie op Son se navrae gereageer nie.