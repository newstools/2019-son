DIE vingers van twee seuns van Blue Downs jeuk behoorlik vir hul DJ set. Tashwill September (11) en Ryan Saulse (15), twee nefies, wil hul eie besigheid op die been bring deur by formele events te speel. Hulle, saam met hul bestuurder, Gerhard September, staan bekend as GTR DJ Crew. Die neefs sê hul passie en belangstelling in musiek het reeds op ’n jong ouderdom begin. Tashwill, oftewel DJ Tessie, speel vanaf negejarige ouderdom rond met musiek terwyl Ryan, bekend as DJ Rayks, 13 jaar oud was. Die twee DJ’s speel nou al ’n hele ruk saam. Hulle het in Desember hul eerste DJ set gekry, waarna hulle gehuur is om op ’n troue te speel. Voor dit het dié DJ’s altyd by familiegeleenthede gespeel. Tashwill se pa, Gerhard, spog behoorlik met die twee en sê hul talent kom van hul pa’s af. Gerhard en Ryan se pa was in hul jonger dae ook DJ’s. Gerhard sê hulle het maar besluit om dit nou aan die twee jongelinge oor te laat. Die tweetjies is baie skaam, maar agter die set geniet hulle dit baie. Gerhard noem dat hulle nou geld insamel om nuwe toerusting te koop sodat die twee ’n beter job kan doen en om meer gigs te kry. Vir blootstelling speel hulle naweke by die Shoprite-sentrum in Blue Downs. “Dit is nou wel nie vir geld nie, maar hulle kry darem die blootstelling asook die geleentheid om mense te vermaak,” sê Gerhard. Ryan verduidelik: “Dit gaan nie oor die ou agter die set nie, maar wel oor hoe jy die skare laat beweeg.” Die jongspan oefen Vrydae ná skool en hulle het reeds drie mixes. Hulle droom daarvan om eendag professionele opleiding te kry, maar kan dit nie nou al bekostig nie.