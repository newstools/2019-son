DIE onlangse verbeteringe wat by die Erica Park-sportveld aangebring is, is verblydend. Dít is die algemene gevoel van die Bayhill Premier Cup se organiseerders ná hul maandelikse vergadering met die Stad Kaapstad, het PJ Wil­liams, die toernooidirekteur, verduidelik. En as ’n mens só na Williams luister, gaan die Bayhill sy 30ste bestaansjaar in grand style vier omdat daar ’n straks ’n venue sal wees. Laas jaar se Paastoernooi is gekanselleer weens die droogtekrisis, wat gelei het tot onspeelbare sokkervelde. Williams het gister ná hul vergadering met die Stad aangedui dit sal hierdie keer nie die geval wees nie. Hy sê alles is nog op dreef wat die beplanning van die toernooi betref. “Ek moet sê dis nogal verblydend om te sien hoe spoedig die velde verbeter het,” aldus Williams. “Die komitee wil die sokkerpubliek ver­seker ons werk hard agter die skerms om ’n suksesvolle toernooi aan te bied. “Ons beplan om die 30ste jaar van die toernooi te vier en ons is optimisties dat die venue beskikbaar sal wees,” voeg Williams by. Intussen skuif die tweede laaste ronde van die Bayhill Premier Cup se kwalifiseringsproses terug na Langa se sportveld. Die finals word oor die Paasnaweek op Erica Park in Belhar gespeel.