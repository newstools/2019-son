DIE gehalte van SA boks se swaargewigafdeling was nog nooit so swak soos nou nie. Ruann “The Giant King” Visser se onverwagte neder­laag Sondag teen Elvis Mojo is ’n duidelike teken dat dié afdeling geen trekpleister is nie. Mojo het die nuwe nasionale kampioen geword toe hy maklik met punte gewen het. Die beoordelaars Simon Mokadi (97-93), Jaap van Nieuwenhuizen (96-94) en Phumeza Zinakile (98-95) het die geveg almal aan Mojo toegeken. Mojo, ’n Zimbabwiër wat vanuit Johannesburg boks, was deurgaans in beheer. Visser het min belangstelling getoon, stadig beweeg en geen kombinasiehoue geslaan nie. Trouens, sy linker wat hy deurgaans uitgestoot het, het geen krag gehad nie.