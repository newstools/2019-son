DIE mense skinder die royal baby is ’n seuntjie. Ek lees by Mirror UK dat Meghan, wat sewe maande swanger is, glo self by haar baby shower laas week laat val het dat sy en prins Harry ’n seuntjie verwag. Die hertogin van Sussex het vroeër gesê sy wil nie die koninklike baba se geslag voor die tyd weet nie, maar dit lyk asof sy (nes die res van die wêreld!) nie meer kon wag nie. ’n Ingeligte het aan Daily Mail gesê die voormalige Suits-aktrise het erken sy verwag ’n seun. “Sy het openlik daaroor gepraat,” lap die bron uit. Toe Meghan se vriendin en voormalige medester van Suits by die babatee opdaag met ’n pakkie toegedraai in blou papier, het mense eers begin skinder dat die prins se baba ’n seun is. Maar as ’n mens kyk na die pienkerige rose wat as dekor by die baby shower gebruik is, kan dit ook be­teken Meghan verwag ’n dogtertjie. Ons sal seker eers die waarheid weet as die kleinding hier is...