KORT nadat ’n vrou ’n roofsaak by die polisie aanhangig gemaak het, is sy weens meineed in hegtenis geneem. ’n Op en wakker speurder van die Uitenhage-polisie het die 31-jarige vrou Maandag omstreeks 13:30 gearresteer. Die vrou het verlede Saterdag beweer ’n onbekende man het haar selfoon die vorige Donderdag gesteel. Luidens haar verklaring was sy kort voor die roof besig om op die hoek van John- en Caledonstraat met haar selfoon selfies te neem. Gebruik Sy het beweer ’n onbekende man het haar genader, gedreig en toe haar Huawei P Smart-selfoon ter waarde van R10 000 afgevat. Kapt. Gerda Swart, ’n polisiewoordvoerder, sê die vrou het die voorval eers twee dae later by die polisie in Uitenhage aangemeld. Deeglike ondersoekwerk het getoon die selfoon is nooit gesteel nie en die klaagster gebruik dit steeds. Nolubabalo Gula het gister in die plaaslike landdroshof verskyn op ’n klag van meineed. Sy is op waarskuwing vrygelaat. Die saak is tot Woensdag 6 Maart uitgestel.