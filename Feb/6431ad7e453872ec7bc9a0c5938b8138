DIE kolfwerk moet beter, maar daar is niks fout met Suid-Afrika se krieketspan nie. Dit is die Proteas se kaptein, Faf du Plessis, se gevoel oor die skoknederlaag met een paaltjie in die eerste toets teen Sri Lanka. Du Plessis meen die Proteas was die grootste gedeelte van die wedstryd in beheer van sake voordat Kusal Perera se onoorwonne kolfbeurt van 153 lopies die besoekers Saterdag in Durban laat seëvier het. “Ons moes beter gekolf het. In albei kolfbeurte het ons nie die kans benut om meer lopies aan te teken nie. “Ek het ook meer van die eindkolwers verwag, maar dit was nie as gevolg van ons foute dat ons verloor het nie. “Dit was net Perera se ongelooflike beurt,” het Du Plessis gesê. Hoewel Du Plessis die kolfwerk van Perera geprys het, voel hy ook die geluk was nie aan die Proteas se kant nie. “Perera het heeltyd kanse gewaag en die laaste kolwer (Visha Fernando) was goed beskerm.” “Ons was ook sonder Vernon Philander (dyspier-besering). Hy sou dodelik in Saterdag se toestande gewees het.” Du Plessis dink wel die toestande het Sri Lanka gehelp, maar erken die Proteas moes beter aanpassings gemaak het. “Die blad was stadig en het die draaiboulers gehelp. Duanne Olivier was (met sy vinnige, kort boulwerk) nie so effektief op dié blad nie.” Sri Lanka se kolwers, veral Perera, het die Proteas se linksdraaier Keshav Maharaj baie goed gespeel. Du Plessis was egter tevrede met al sy boulers se poging en dink Maharaj het meer sukses verdien. Soortgelyke toestande as in Durban word op St. George­park in Port Elizabeth verwag wanneer die tweede en laaste toets Donderdag begin. Dit klink of Olivier dalk weggelaat sal word en die Proteas eerder ’n kolwer of die veelsydige Wiaan Mulder in sy plek sal kies. Philander se dyspier-besering sal ook deur die Proteas in ag geneem moet word voordat die span gekies word. “Oor die nederlaag is ons uiters teleurgesteld, veral omdat dit ’n kort reeks is en net een toets oorbly om terug te slaan,” het Du Plessis bygevoeg.