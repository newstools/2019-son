’N VERMEENDE gangster is Donderdagaand in Hanover Park vol lood gepomp. Die 18-jarige vermeende Laughing Boy is 23:45 by Groenpoort Walk oorkant Tiberius Court geskiet. Hy is op die toneel dood. In dieselfde voorval is ’n vrou skrams in die arm gewond toe ’n dwaal­koeël deur haar venster gegaan het. Dit kom nadat ’n man Donderdagoggend in nog ’n skietery in Hanover Park ernstig gewond is. Die man het in die parkie by Oribi Court gesit toe hy van agter af geskiet is. Gemis Hy is verskeie kere in die rug getref en is met ’n ambulans na die hospitaal geneem. Hy is steeds in ’n ernstige toestand. Een van die koeëls het sy ruggraat net-net gemis en sy longe beskadig. Volgens kapt. FC van Wyk, polisiewoordvoerder, word die omstandighede rondom die skietery nog ondersoek. Sake van moord en poging tot moord is geopen. Niemand is nog gearresteer nie.