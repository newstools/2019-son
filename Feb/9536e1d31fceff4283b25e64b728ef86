TERWYL die Cape Cobras vir hul veldtog in die Momentum-eendag­reeks voorberei, is die teleurstelling van die mislukte meerdaagse reeks byna tasbaar op Nuweland. Die meerdaagse titel het die Cobras vanjaar ontwyk nadat dit in die tweede laaste boulbeurt van die seisoen beslis is. Die Highveld Lions het die Warriors net-net in Potchefstroom geklop om in die 2018/’19-seisoen as die champs gekroon te word. Die Cobras moes op hul beurt hul wedstryd teen die Dolphins in Pietermaritzburg wen. Dit het egter onbeslis geëindig. Wêreldklas Ashwell Prince, die span se breier, het sy teleurstelling oor die kolfblad in Pietermaritzburg uitgespreek. “Natuurlik is daar groot teleurstelling, want ek glo ons het boulers van wêreldklas, soos die toetsbouler Vernon Philander, Dane Paterson, die draaiers Dane Piedt en George Linde gehad om die stryd te kon wen. “Die kolfblad was egter baie teleurstellend. Ek dink ons verdien krediet daarvoor dat ons die Dolphins tot 358/2 in hul tweede beurt te kon beperk,” merk Prince teenoor Son op Sondag op. Die Baaienaar sê hy is baie trots op sy spelers wat tot die bitter einde in die reeks geveg het. Hy het die Lions geloof vir hul prestasie en glo hulle het die nodige diepte aan talent gehad wat aan die einde deurslaggewend was. “Hulle kon uit spelers in hul provinsiale span soos Kagiso Rapulana, Delano Potgieter en Nandré Burger vir die franchise kies,” verduidelik Prince. “Wat egter verblydend is, is dat ek glo ons span het nou ses jong kolwers in ons geledere opgelewer wat vir die Proteas kan speel. “Ek glo ook die besering van Tladi Bokako was ’n groot terugslag vir ons. Ons is genoop om Akhona Mnyaka nader te trek,” voeg Prince by. Die teleurstelling daarvan om twee titels in die seisoen mis te loop, sal beslis ’n bitter smaak in Prince se mond laat. Daar is egter nóg ’n geleentheid vir hom en sy Cobras om silwerware voor die einde van die seisoen te verower. Die Kapenaars se veldtog in Krieket Suid-Afrika se eendag­reeks begin Vrydag, wanneer hulle op Bolandpark in die Paarl teen die Warriors te staan kom.