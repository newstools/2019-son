'N NUWE studie van die Universiteit Stellenbosch (US) het bevind 
dat bakterieë wat erge longontsteking (legioensiekte) kan veroorsaak, 
dalk in jou geyser skuil. Dr. Wendy Stone van die US 
Waterinstituut, sê in 'n verklaring hul navorsing werp meer lig op die verband tussen 
wanneer en vir hoe lank 'n geyser aangeskakel word en die vermeerdering 
van die bakterieë. Stone het die studie gedoen saam met kollegas 
van die Instituut vir Biomediese Ingenieurswese en twee departemente van
 die Ingenieurwesefakulteit aan die US. Om die teenwoordigheid 
van bakterieë te bepaal, het die navorsers stukkende geysers oopgesny 
nadat hulle gebreek het om monsters en biofilmskraapsels van die 
binnekant van die silinder te neem. Volgens Stone was die 
bakteriese neerslae in die pype wat die geyser en die krane verbind, net
 so 'n groot bron van kommer as die bakterieë wat in die watersilinder 
gevind is. “Ons uitslae toon dat die laer oppervlaktes van die 
silinder, waar die temperature onder 45°C bly, 'n ideale omgewing vir 
bakterieë skep om in te groei," sê Stone.