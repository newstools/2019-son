EEN van die eens gevreesde lede van People Against Gangsterism And Drugs (Pagad) is dalk later vanjaar weer ’n vry man as alles vir hom glad verloop. Die 54-jarige Ebrahim Jeneker­ van Sherwood Park het altesaam 200 jaar tronkstraf vir drie moorde en vir verskeie sake gekry. Hy is in 1998 skuldig bevind op 17 van die 52 sake teen hom. Dit was toe hy maar 34 jaar oud was, maar nou is hy slegs ses jaar weg van ’n pension­er wees. Jeneker het uit die Ceres-gevangenis aan Son gesê hy verskyn binnekort voor die bestuur van die Breederivier-paroolraad. Dié interview kan moontlik lei tot sy verskyning voor die volle raad, sê hy. “Al my dokumentasie vir die paroolverhoor moet volgende maand in wees,” sê hy. “Ek sit al 20 jaar in die gevangenis,” voeg hy by. Hy het beslis die tyd goed aangewend. “Ek het my matriek voltooi en is tans in my tweede jaar van ’n BA-graad deur Unisa met die hoofvakke geskiedenis en politi­cal­ science. “Die Pagad-leier, Abdus-Salaam Ebrahim, het my heeltyd aangemoedig om my matriek klaar te maak. “Hy het my ook aangemoedig om vir die graad in te skryf.” Adv. Patric Arendse, Jeneker­ se lawyer, het die paroolaansoek bevestig. Hy sê: “Hy moet eerste voor die bestuur van korrektiewe dienste in Ceres verskyn. “Die bestuur rig dan die aansoek aan die Wes-Kaap paroolraad, wat insluit hul aanbevelings asook die verslag van die maatskaplike werkers en die tronk se hoof. “Die paroolraad maak dan ’n aanbeveling aan die minister­ van korrektiewe dienste. “Jeneker is goed rehabi­liteer­, hy is spyt oor sy dade en het sy lewe verander.” Saamwerk Haroun Orrie, Pagad se koördineerder, sê: “Jeneker en ag ander Pagad-lede sit tans lewenslank agter tralies. “Ons het ons benadering verander en wil nou graag met die polisie saamwerk.” Simphiwe Xako, woord­voerder van die DKD, het ná ’n week nog nie op Son se navrae gereageer nie. Son het wel verneem Jeneker­ se naam verskyn nog nie op die paroolraad se lys nie omdat hy steeds in die proses is om aansoek te doen.