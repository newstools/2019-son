OMGEKRAPTE ouers en leerders van Velddrif het gisteroggend opgeruk na die Sekondêre Skool Louwville in Vredenburg. Hulle is vies omdat tientalle leerders nie meer soggens in die skoolbus na Vredenburg mag ry nie. Die leerders is Donderdag sonder waarskuwing ingelig dat hulle nie meer van die busdienste gebruik kan maak nie. Volgens Billy Claasen van die Rural and Farmworkers Development Organisation kon net die Xhosa-leerders van Velddrif wat in Vredenburg skoolgaan van die skoolbusdienste gebruik maak. Claasen sê: “Die ander leerders moet nou by die hoërskool in Velddrif aanmeld. “Die Xhosa-leerders het ook geweier om van die busdienste gebruik te maak oor die ander leerders geweier is. “Die ouers het tot by die skoolhoof van die Sekondêre Skool Louwville in Vredenburg gegaan en antwoorde gaan soek.” Die omgekrapte ouers beweer hulle het reeds ’n klomp geld betaal om vir die leerders skooluniforms te koop en nou moet hulle weer in ’n ander skool geplaas word. Die hulp van die distriksbestuurder van die Wes-Kaapse onderwysdepartement (WKOD) is ingeroep om die ouers se gemoedere te help kalmeer. Volgens Jessica Shelver, ’n woordvoerder van die WKOD, het die leerders die busdienste sonder toestemming gebruik. “Goedkeuring is aangevra dat ekstra leerders vanaf Velddrif na Louwville en die Hoërskool Westin vervoer kan word. “Die buskomitee het eers vandag (gister) die aansoek goedgekeur nadat die ouers gekla het. “Die leerders het sedert die begin van die jaar die bus sonder toestemming gebruik. “Die 36 leerders kan nou die res van die jaar die busdienste gebruik.”