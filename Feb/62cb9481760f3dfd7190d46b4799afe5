HAAI, Sonlanders! Vandag plaas ons ’n nuwe kortverhaal uit die pen van die gesoute skrywer KEITH MEYER. Hy noem dit “Rykdom Maak Dom”. Geniet die lees­ervaring! DIE bekende Swarts-gesin in Laingsburg is seker een van die mees welgestelde gesinne in die dorp. Boonop is hulle van die gelukkigste mense op aarde. Aan aardse besittings het hulle ’n oorvloed ... meer as die water van die Laingsburg-vloed. Van gebrek is daar geen sprake nie. Inteendeel, hulle het soveel dat hulle daarvan aan hul medemens uitdeel. Melvina en Mervin Swarts het net een seun, Johnny. Johnny ry met die nuutste Golf R en het nog nooit gewerk sedert hy sowat ag jaar gelede matriek geskryf het nie. Die jong man is ’n regte bedorwe brokkie en sy ouers se oogappel. “Johnny, ek dink dit is hoog tyd dat jy ook ’n bietjie uit jou eie, beperkte wêreld ontsnap en lid word van ons liefdadigheids­netwerk. Ons try om die lewe van ons gemeenskap se swaarkry-kinders ’n bietjie beter te maak. “Skakel in by ons, my kind?” soebat-vra ma Melvina. Die vraag is soos ’n bucket ice wat op die vet seun van die Swartse uit­gegooi word. Johnny skrik hom in ’n ander bloedgroep in. “Maar, Ma, vir wat? Julle sorg mos vir die armes. “Ek kan nie die need sien dat ek oek inspring nie. “Julle geld wat stom is, maak mos reg wat krom is!” Dan probeer pa Mervin ook om sense in Johnny se koppie in te pons: “My liewe seun, jy is ons trots. “Dink net hoe nice dit gaan wees as jy deel is van ons netwerk van omgee. “Daar is selfs sprake dat die regisseur van die kykNET-program KLOP! ons binnekort vir ’n interview gaan nooi. “Dis mos nie ’n geleentheid om te versmaai nie?” vra Mervin. Johnny is soos die spreekwoord lui – as aan. “Vir wat? Ek het my interest in fast cars. “Shop liewer vir my die nuutste Golf 7 R. ’n Swarte. “En dan kan ek mos julle chauffeur wees en vinnig met julle rondjaag. Dan is ek ook mos lid van die charity-netwerk?” Dit is nou nie eintlik wat die twee oumense wou gehad het nie, maar dalk is dit ’n begin, het hulle gedink. Dis dalk net die begin van ’n nuwe Johnny. In die volgende paar maande help Johnny sy ouers deur hulle rond te karwei. Die hele streek praat van die wonderlike gesin en hoe hulle seun sy ouers bystaan en in hulle voet­spore gaan volg. Om Johnny te beloon, shop sy pa vir hom die nuutste Golf 7 R, wat spesiaal ingevoer moet word om aan Johnny se specs te voldoen. Melvina en Mervin se harte swel van trots, want Johnny begin nou meer lyk na ’n man wat dieselfde DNS in sy are het as dié van sy ouers. En toe breek nóg ’n highlight vir die Swarts-gesin aan. Hulle kry ’n oproep en e-pos van KLOP! se mense dat dié die hele gesin in Johannesburg wil interview oor hul besonderse liefdadigheidswerk. Toe Melvina dit sien, roep sy uit: “Ons droom is bewaarheid. Harde, onbaatsugtige liefdeswerk aan ons medemens het gemaak dat hierdie eer ons te beurt val. Johannesburg, hier kom ons!” Die Swartse besluit om nie te vlieg nie. Hulle gaan liewer Johnny se nuwe swart Golf 7 R uittoets Johannesburg toe. Maar die laaste tyd het Johnny ál meer en meer by sy ouers daarop aangedring dat hy sy eie geldsake bestuur – oftewel die maandelikse toelae wat hy as sakgeld ontvang. Toe hy hoor van die TV-program, haal hy dit weer op. “Pa en Ma moet ophou om my soos ’n kind te behandel. “Ek is ’n volwassene. En asseblief, hou op om so suinig te wees. “Julle miljoene sal nooit opraak nie. Julle gee meer vir liefdadigheid as vir my. Ek soek my eie bankrekening; ek wil nie net tekenregte op julle bankrekening hê nie. “Hou maar my gesamentlike bankkaart,” sak Johnny weer af teenoor sy stomgeslane ouers. “Maar, Johnny, ek dog dan ons treat jou soos ’n king? So, waarom dan nou dít?” wil Mervin geskok weet. “Maar as jy dit só verkies, sal ons dit so doen – maar op ons eie terms en conditions. Ons kan wanneer ons terug is daaroor praat.” Eindelik breek die trippie Johannesburg toe aan. Die Swartse het die duurste klere vir die show gekoop en boul die land omtrent uit met hul verskyning in KLOP! Drie dae later ry die gesin terug huis toe. Johnny is die driver. Weer haal hy die topic op van ’n eie bankrekening met derduisende rande in. Sy ouers wil nog nie vir hom sê wat hul terms en conditions is nie. Skielik word hy kwaad. Hy jaag al hoe vinniger. Die kar se speedometer slaan 300 km/h. Die rev counter hardloop in die rooi. Op die agterste seat raak Melvina en Mervin al hoe banger. Doodsbenoud pleit hulle by hul seun om stadiger te ry. Dis asof Lucifer self met die voet op die petrolpedaal sit. Johnny lag soos ’n mal man en jaag voort. Hy hoor sy ouers se hulpkrete, maar ignoreer dit. “Johnny, jou pa is ’n hartlyer. Jy weet dit. Hy kry nie asem nie. Ek is ’n asmalyer en my pompie is agter in die boot. “Hou net stil dat ons kan asem kry,” huil Melvina. Maar Johnny is min gespin. Hy jaag so oor die vlaktes dat selfs die teerpad bang word vir die swart gevaar wat daaroor vlieg. Toe hy moeg word van sy ouers se pleidooie, draai hy die radio op sy hardste. Daar’s hy; nou kan hy nie meer hul smeek­stemme hoor nie. Dis duidelik hy beplan vanaand iets onheilspellends. Iets wat moet lyk na ’n mediese ongeval. Iets waarvoor hy nie verantwoordelik gehou kan word nie. Johnny ry eers stadiger toe hy byna by hul tuisdorp is. Hy kyk in sy truspieëltjie. Sy ma lê met haar kop op sy pa se skoot. Sy pa lê halfskuins met sy kop teen die agterste venster. Niemand roer nie. So ja, dink Johnny. Dan ry hy doodluiters na die hospitaal. By die ongevalle-afdeling spring hy kamstig benoud uit. Die personeel hardloop blitsig nader, maar skud gou kop. Net daar op die toneel verklaar ’n dokter hulle is oorlede – sy pa aan ’n hart- en sy ma aan ’n asma-aanval. Ses maande later word die testament gelees: “U, Johnny Swarts, erf R45 miljoen uit die boedel van u ouers.” Johnny smile van oor tot oor... Nou is hy die rykste jong man in die dorp. ¦ Die einde Wat dink jy van hierdie storie? Enige voorstelle? SMS na 32369