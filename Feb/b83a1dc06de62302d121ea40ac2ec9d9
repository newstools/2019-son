RUSHINE de Reuck beweer sy Premierliga-klub (PSL), Maritzburg United, het oorgenoeg skietgoed om relegasie vry te spring. Die Team of Choice beklee met 14 punte ná 20 wedstryde tans die laaste plek op die puntelys. De Reuck (23), van Kalksteenfontein in die Kaap, is nog jonk, maar hy is byna elke week in Maritzburg se beginspan. Hy het natuurlik baie geleer van coaches soos Ernst Middendorp en Fadlu Davids en sal weet om kalm te bly in druksituasies. “Kyk, dis nooit ’n lekker ding vir enige klub om met relegasie gedreig te word nie,” verduidelik De Reuck. “Maar dis ons realiteit en ons sal daarmee moet deal. “Ek dink ook die geluk was tot dusver nie aan ons kant nie. Dis egter nie ’n verskoning nie – ons moet ons regruk en punte insamel.” Maritzburg reis die naweek na Kaapstad om Cape Town City in ’n PSL-stryd te pak – hierdie keer in die Athlone-stadion. De Reuck en sy spanmaats is bewus van die gevaar wat die Citizens inhou by die sogenaamde Home of Cape Town Soccer. Die Kapenaars het die Pietermaritzburgers juis uit die MTN8-kompetisie geboender op pad na die titel vroeër in die seisoen. Dit het ook aan die lig gekom dat City sonder twee van sy staatmakers in die enjinkamer, Roland Putsche en Thabo Nodada, sal wees. De Reuck meen die een span se ongeluk is die ander een se geluk. “Kyk, sake is redelik tight onderaan die log en elke punt is belangrik in ons geveg teen relegasie. “Ons moet glo in ons vermoë en dat ons dit kan doen. Dis belangrik vir die stad dat ons ons PSL-status behou.”