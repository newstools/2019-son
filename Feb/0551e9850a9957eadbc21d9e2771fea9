MY LEWE in ’n doos. Dís nie waarvoor studente by die Kaapse Skiereiland Universiteit vir Tegnologie (KSUT) ingeskryf het toe hulle aansoek gedoen het om te gaan leer nie. Studente het strukture uit kartondose gemaak en Maandag by die Bellville-kampus opgeslaan in protes teen die feit dat die KSUT nie verblyf vir hulle het nie. Volgens die studente het hulle geen ander keuse gehad nie. Familie Mlahleki Mahoana, ’n derdejaarstudent, sê meer as 360 van hulle het 3 weke ná die akademiese jaar se afskop steeds nie blyplek nie. Hy sê: “Ek is oorspronklik van Ficksburg in die Vrystaat. Ek het geen familie in die Kaap wat my ’n blyplek kan gee nie. “Ons het die afgelope drie weke in die studenteraad se konferensiekamer geslaap. Ons het besluit om dit te verlaat, want daar is baie aktiwiteite wat weens ons teenwoordigheid nie daar kan plaasvind nie. “Ons is ook nie die studenteraad se verantwoordelikheid nie. Ons is die universiteit se verantwoordelikheid.” Nóg ’n student, Thabo Mnisi, sê hy is oorspronklik van Mpumalanga en het ook geen alternatiewe blyplek nie. Mnisi sê: “Ek is ’n eerstejaarstudent en ons het die strukture uit desperaatheid opgerig. “Die mense by die universiteit wat moet toesien dat ons blyplek kry, beteken niks nie. “ ’n Mens kry nie positiewe terugvoer nie. “Elke keer as ek gaan check of ek ’n plek gekry het, word ek gesê om weer die volgende dag terug te kom. “Dis gaan nou al die afgelope drie weke só aan. “Ons is desperaat. Niemand wil in ’n boks bly nie, maar die omstandighede dwing ons.” ’n KSUT-woordvoerder, Lauren Kansley, sê die universiteit is beslis bewus van die shacks wat op sy perseel opgerig­ is. Volgens haar vergader die universiteit se dekaan vir studentesake daagliks met studente om te verseker dat diegene wat betyds aansoek gedoen en die blyplek regtig nodig het, dit kry. Slagoffers Kansley sê verder die KSUT-visekanselier, dr. Chris Nhlapo, het ’n taakspan saamgestel om te kyk na die issues rondom verblyf. “Die eintlike slagoffers is die studente wat betyds aansoek gedoen het en nou ’n plek geweier word weens aansoekers wat die queue wil jump,” sê sy. “Omtrent ’n derde van ons studente word in koshuise geakkommodeer­ en dit is ver bo die nasionale gemiddelde.”