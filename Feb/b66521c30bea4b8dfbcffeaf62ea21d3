DIE vrae op almal se lippe die afgelope week en – soos dinge nou staan – vir die onmiddellike toekoms was: Watter stage is dit, wanneer gaan ons ligte uit? Nee, die stage waarvan ons hier praat, is beslis nie die verhoog by een of ander teater nie. En die ligte beslis nie lights, camera, action nie. Dis die Eskom load shedding show. Die plot: sabotasie. Alles het begin toe die hoofkarakter, pres. Cyril Ramaphosa, in sy Sona (staatsrede) in die parlement aangekondig het ons sukkelende kragreus gaan in drie verdeel word: kragopwekking, transmissie en verspreiding. Dit was ’n bitter pil vir sekeres, veral die unies en die EFF. Vir hulle kom dit neer op privatisering en job losses. Drie dae ná die Sona kondig Eskom stage 2 load shedding aan. ’n Dag later is dit stage 4 en nog ’n dag later stage 3. Ontken Eskom het al in Desember gedreig met load shedding, want daar was na bewering nie genoeg krag om in ons Krismis-behoeftes te voorsien nie. Maar toe steek Ramaphosa ’n stokkie daarvoor en die load shedding word uitgestel tot 15 Januarie. Dié dag het gekom en gegaan, maar ons ligte het aan gebly. Tot verlede Sondag, natuurlik – die derde dag ná die Sona. Onmiddellik was daar bespiegelinge van sabotasie. ’n Dag later sê die ANC self die load shedding “wys al die tekens van sabotasie”. Eskom het dit natuurlik hewig ontken. Hy voer aan die rede hoekom daar so rondgekrap word met die verskillende stages is omdat daar Maandag skielik op een slag probleme by sewe van sy eenhede ervaar is. Dieselfde aand sort die hardwerkende Eskom-werkers van dié opwekkers uit en die volgende twee dae gaan dinge ’n bietjie beter en sit ons op stage 3. ’n Dag later weer op stage 2. Êrens is daar ’n draadjie los...