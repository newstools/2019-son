SERGEAL Petersen sien daarna uit om vir die eerste keer op Nuweland in sy Stormers-gewaad uit te draf. Die gebore Oos-Kapenaar het verlede jaar die hele kompetisie gemis nadat hy sy knie ernstig beseer het – ’n besering wat sy loopbaan al vir jare kniehalter. Nou is die blitsbuks reg om sy eerste kans in die Stormer-trui aan te gryp. Hy kan sommer al Saterdag op Nuweland teen die Lions speelkans kry. “Laas jaar het dinge nie so lekker vir my uitgewerk soos wat ek gehoop het nie,” het die voormalige Cheetah- en Southern Kings-vleuel gesê. “Ek wou nog altyd vir die Stormers uitdraf en kry nou uiteindelik die kans om dit te doen. Ek is beseringvry, so hopelik sal ek die geleentheid kry om vanjaar die speelveld te vat. “Ek het ’n goeie Currie Cup met die WP gehad, so daardie goeie peil sal baie vir my selfvertroue beteken. “Dit sal baie vir my selfvertroue beteken indien ek die goeie peil wat ek in die Curriebeker gewys het, kan neem tot in die Superrugby-kompetisie. Veg “ ’n Kerngroep van ons het in die Curriebeker-reeks saam gespeel, so dit gee ’n ou daai selfvertroue om langs ’n bekende persoon te speel.” Petersen (24) is vol hoop hy kan beseringvry deur die Superreeks gaan vir sy beste kans om te veg vir ’n plek in die Wêreldbeker-span. Hy weet egter dit gaan harde werk kos om daardie plek in Rassie Erasmus, Springbok­afrigter, se groep te kry en alles gaan van sy vertonings in Superrugby afhang. “Enigiets kan nog gebeur. Maar ’n mens kan niks wegvat van die vleuels wat tans daar is nie. Sbu (Nkosi), Aphiwe (Dyantyi), Cheslin (Kolbe) – hulle is almal wêreldklas. “So, vir my om in te kom, gaan moeilik wees. Maar ek is hier om rugby te speel en my einddoel is om ’n Springbok te word. “Daar is goeie mededinging onder ons vleuels hier by die Stormers. Met die spelers wat ons hier het, gaan dit ook lekker wees om te sien hoe ons as kombinasies ingespan gaan word deur die afrigters.”