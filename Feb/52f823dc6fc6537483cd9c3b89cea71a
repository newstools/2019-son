SOETE wraak was die sokkerklub Manchester United gister op Old Trafford teen die ou vyand Liverpool nie beskore nie. Die Red Devils moes settle vir ’n gelykop uitslag – sonder doele – teen Liverpool in ’n kragmeting in die Engelse Premierliga. Die uitslag beteken ook dat United sy vierde plek prysgee. Dit is nadat Arsenal ’n sege van 2-0 oor Southampton in Londen behaal het. Vir Liverpool beteken die draw ook slegte nuus. Hoewel hulle nou weer eerste op die punteleer is, weet die Merseysiders dat ’n voorsprong van een punt nie genoeg sal wees om hulle titeldroogte te breek nie. Verloor Die hoofpunte van die eerste helfte was meestal die beserings wat United opgedoen het, met Ander Herrera, Juan Mata en Jesse Lingard – wat as plaasvervanger vir Mata opgebring is – wat die veld moes verlaat. Liverpool het weer die dienste van sy aanvallende ster Roberto Firmino verloor. Terselfdertyd moes Marcus Rashford met ’n besering voortploeter ná ’n harde skop teen die enkel deur ’n Liverpool-speler. Van daardie punt was dit duidelik ’n saak van oorlewing en krisisbestuur vir die Red Devils. Ole Gunnar Solskjaer, Unit­ed-baas, kon nie meer plaasvervangers opbring nie. Die Noor het egter seker gemaak sy spelers verstaan sy instruksies en taktiek. Aan die ander kant van die muntstuk het Jurgen Klopp, Liverpool-baas, sy taktiese skuiwe gemaak, maar dit was duidelik dat sy spelers nie te mooi die plan verstaan het hoe om United te oorrompel nie. Soseer dat United, wat van scraps vir balbesit moes klaarkom, die beste kans om ’n doel aan te teken, geskep het. Lingard het die beste kans in die eerste helfte gehad, maar die doelwagter Alison Beck­er se uitgestrekte hand het hom gekeer. Old Trafford het uit sy nate gebars toe Liverpool se Joel Matip die bal in sy eie doelhok geplaas het. Sy bas is egter gered deur die lynregter, wat beslis het Chris Smalling was onkant. Stadig En kort voor die einde was daar weer ’n geleentheid aan Smalling se kant om die doelhok te laat raas – en die keer was hy nie onkant nie. Hy het egter net ’n halwe sekonde te stadig gereageer op ’n goeie dwarsskop deur Romelu Lukaku.