’N MAN (36) is kritiek nadat ’n brand Sondagmiddag op Vlaeberg (Signal Hill) in Kaapstad uitgebreek het. Volgens Russel Meiring, ER24-woordvoerder, het paramedici gesê die man het kwaai verbrand. Brandslaners het die man met ernstige brandwonde aan sy bolyf gekry. Hy is op die toneel behandel en daarna hospitaal toe geneem. Philip Prins, woordvoerder van die Tafelberg Nasionale Park, sê daar was gistermiddag weer  ’n paar flare-ups, maar brand­slaners het dié brande geblus. “Daar was twee helikopters en grondbemanning wat die vure geblus het. “Gelukkig was daar nie wind nie,” sê Prins. Rookwolk Brandweerpersoneel het op 160 hektaar grond tussen Leeukop en Vlaeberg teen die vlamme geveg. Teen gister  het ’n rookwolk nog oor die gebied gehang en plek-plek het vuurtongetjies hongerig aan geskroeide bome gelek. Volgens Theo Layne, woordvoerder van die Stad Kaapstad se brand-en-reddingsdienste, is dit te wagte dat kleiner brande weer opvlam. Brandbestryders bly op die toneel besig om smeulende bome en bosse uit te doof. “Dit sal maar kom en gaan. Ons het nog heli­kopters op die toneel,” sê Layne. – News24