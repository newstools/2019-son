CAPE Town City se newbie Chris David was gister soos ’n jack-in-the-box op die oefenveld. Dis duidelik die 25-jarige Nederlander het ’n oog vir doele. Dít het hy Maandag al in ’n slyp­sessie in Observatory bewys. David is gister omtrent met valkoë dopgehou sodat hy nie met die media kontak maak nie. Hy moes glo nog haastig iewers heen gaan om sy papierwerk uit te sorteer. Son het wel die kans gekry om te hoor of die voormalige speler van die Engelse Premierliga-klub Fulham reeds goed aangepas het by sy nuwe omgewing. “Ek is gelukkig om my by City en coach Benni (McCarthy) aan te sluit,” het David­ gesê. “Ek kan nie wag om te begin speel nie. “Maar ek mag geen onderhoude voer nie,” het die Nederlander afgesluit voordat hy daar weg is om te gaan stort. David en sy nuwe City-spanmaats maak gereed vir vandag se groot Premier­sokkerliga-stryd teen die kampioen, Mamelodi Sundowns, op Loftus Vers­feld. Dis geen geheim dat McCarthy se hart brand nie en dat hy sal swig voor die versoeking om te begin vee met sy nuwe besems, David en Travis Graham. City sit juis met ’n dilemma in die enjinkamer: Sleutel­figure soos Roland Putsche en Thabo Nodada is op die oomblik beseer. Boonop moet City sonder sy geskorste woel­water­vleuel, Craig Martin, klaarkom. ’n Sege vir die vierde geplaaste City sal hom gelyk stel met die Brazilians. Dié beklee tans die derde plek, maar het twee wedstryde minder gespeel. Die Kapenaars het ’n uitstekende rekord teen Pitso Mosimane en sy troepe. Selfs buite die Kaap het City die nommer van die span van Tshwane. Intussen het Mosimane weer die heuningkwas uitgehaal en sy eweknie by City, McCarthy, voorgestel as ’n toekomstige Bafana Bafana-afrigter. Mosimane, oftewel ou Jingels, is deeglik bewus van die gevaar wat City inhou – die span het 6 van sy vorige 10 ontmoetings in alle kompetisies gewen.