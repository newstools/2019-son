BAIE mense sien hoe mooi Krista Jones is en dink dalk sy het alles. Maar Krista het dit nie altyd maklik gehad nie. Daar was selfs ’n tyd dat dié sangeres van die Kaapse Vlakte haar eie lewe wou neem. En dít toe sy net 13 was. Krista, van Mitchells Plain, vertel sy is op skool oor haar voorkoms gespot. “Dit was ’n nagmerrie,” vertel sy. “Dit het baie seergemaak.” By die huis was daar ook nie troos nie omdat haar ma geestesprobleme gehad het en haar pa dikwels te diep in die bottel gekyk het. Boonop het ’n close familielid haar mishandel. Om die pyn te verdoof, het sy haar na dagga en sterk drank gewend, vertel Krista. Gesoek “Ek het probeer selfmoord pleeg, maar God het ’n ander plan met my lewe gehad. “Op 21 het ek swanger geraak. Ek moes my dogter alleen grootmaak. Ek het in ’n depressie verval. “Baiekere was ek kwaad vir die Here en het ek gevra Hy moet my kom haal. Ek’t geen selfbeeld gehad nie en liefde en aanvaarding gesoek. “Een Nuwejaar het ek met ’n tiklollie in ’n toilet gesit. Dis toe dat ek besef dié soort lewe is nie vir my nie. Ek’t na die Here geroep.” Nadat sy self so swaargekry het, wil sy hê elke vrou moet weet: “Jy is liefde en respek waardig. Praat as iets jou pla.” Oor haar toekomsplanne wil Krista nie veel verklap nie. Sy sê net fans moet die kassie dophou ...