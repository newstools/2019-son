DIE rugbyspan van die Kaapse Skiereiland-Universiteit vir Tegnologie (CPUT) is vasbeslote om sy stempel vanjaar in die Varsity Shield af te druk. Die toernooi skop op 18 Februarie af en die manne van Bellville het sommer onmiddellik ’n tawwe wegwedstryd teen die Nelson Mandela-Universiteit (NMU) in Port Elizabeth. Wen CPUT se nuwe afrigter, Ricky Petersen, is die gewese breier van die Tygerberg-rugbyklub en Weste­like Provinsie-sewes­rugbyspan. Petersen sê sy span is nie in dié toernooi net omdat daar plek vir nóg ’n span was nie. Petersen sê: “Enige af­rigter wil elke wedstryd wen. Ons het ’n talentvolle squad en werk al sedert November baie hard om onsself gereed te kry vir dié kompetisie. “Ons is onder geen illusies nie: Ons besef dit gaan baie tough wees. Ek glo egter ons kan baie goed vaar.” Petersen het hoë verwagtinge van sy groep spelers. Hy het ook ’n paar nuwe spelers gewerf. Hy sê: “Ralton October (losskakel) is ’n baie goeie speler en sal ons agterlyn rigting bied. “Voorlangs sal ons teenstanders wéét wanneer hulle teen manne soos Butsha Mputa (flank) en Aamir Hendricks (slot) gespeel het. Gedugte “October het verlede jaar vir die Boland Kavaliers in die SuperSport Challenge en Curriebeker se Eerste Liga gespeel. “Mputa is ’n gedugte fetcher­. Die hardwerkende Hendricks se familie is bekendes in rugbykringe in die Bo-Kaap.” October sê hy verwag groot dinge van die manne. Sy groot ideaal is dat die CPUT eendag die Wes-Kaap se vierde verteenwoordiger in die Varsity Cup-kompetisie moet wees. October sê: “In UWK, UCT en Maties het ons drie spanne wat in die Varsity Cup meeding. “Dink net hoe great dit sal wees as ons oor twee of drie jaar vier Kaapse spanne in dié prestigeryke kompetisie het. Dit kan net goeie dinge vir WP-rugby in sy geheel inhou.” Slaggereed CPUT se eerste tuis­wedstryd is op 25 Februarie teen die Tshwane-Universiteit vir Tegnologie (TUT). Daar word hard agter die skerms gewerk om die CPUT-stadion op die Bell­ville-kampus slaggereed te kry daarvoor.