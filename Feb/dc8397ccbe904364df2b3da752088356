DIE Saints Messengers bestaan al 39 jaar en gaan van krag tot krag. David Crow, voorsitter van dié mannekoor, vertel die groep het ontstaan uit ’n ontgroenings­konsert by die Universiteit die Wes-Kaapland. Hulle was studente daar en het ontdek hulle almal kan sing. Die lede van dié groep is van verskillende kerke en kom van plekke soos Lotusrivier, Wellington en Riebeek-Wes, maar hulle is tans in Kraaifontein gebaseer. Die Saints Messengers het al ses albums die lig laat sien. Hulle is Jesus is Calling, Grace and Grati­tude, Christmas Joy, I Walk the Road, Moments en God Moves Mountians. Inspirasie Hulle beplan om vanjaar sommer drie albums uit te reik – onder meer ’n Afrikaanse CD. Crow sê: “Ons skryf oorspronklike liedere en sing ook bekende gospeltreffers.” Hulle put inspirasie uit gospelgroepe soos Gaither Vocal Band en mense soos die sanger John Starnes asook die Olimpiese swemmer Michael Phelps. Crow vertel die Saints Messengers wil vanjaar meer uitreik in die gemeenskap en ’n verskil maak, “want die nood is groot. Dis ons begeerte om ’n sopkombuis op die been te bring en so ’n seën te wees vir ons gemeenskap. Ons wil meer in gehoorsaamheid wandel en dissipels maak van alles nasies.”