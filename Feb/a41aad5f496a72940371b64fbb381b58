DIE Spesiale Ondersoekeenheid (SOE) ondersoek die beweerde diefstal van R139 miljard van Eskom tydens die bou van die Medupi- en Kusile-kragstasie. Sunday Times  berig dit vorm deel van ’n groter ondersoek deur die SOE van die diefstal van R170 miljard van die kragleweraar. Die eenheid bekyk 11 kontrakteurs as deel van sy ondersoek na die bou van die twee stasies. Die eenheid betrek ekstra ondersoekers en spesialiste, onder wie gesaghebbende ingenieurs, by sy grootste ondersoek tot dusver. Vrese Die ondersoek het in Junie 2018 begin met die steun van staatsinstansies soos die Nasionale Vervolgingsgesag, Batebeslagleggingseenheid en die Valke. Die SOE werk ook saam met oorsese ondersoekers te midde van vrese dat die geld landuit gestuur is. Jabu Mabuza, voorsitter van Eskom se raad, het Vrydag voor die Zondo-kommissie van ondersoek na staats­kaping getuig die staatsbeheerde instelling was “die grootste teater waarin korrupsie en staatskaping afgespeel het”. – News24