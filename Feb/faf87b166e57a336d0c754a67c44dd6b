VANAAND is die aand! Suid-Afrika gaan voorgestel word aan sy nuwe panel coaches vir The Voice SA. Die eerste episode van die nuwe reeks begin vanaand wanneer die rapper Riky Rick, die singer-songwriter Riana Nel, die Afro-soul diva Lira en die rock-ster Francois van Coke hul spanne gaan begin bou. Die talentprogram spog ook met ’n splinternuwe aanbieder. Die TV-persoonlikheid Anele Mdoda gaan kykers ingelig hou en die families en vriende van die deelnemers ondersteun. Die eerste episode van The Voice SA is vandag 17:30 op M-Net (DStv-kanaal 101). As jy dit nie vir 17:30 maak nie, moenie daaroor stres nie. Die show sal môre 20:00 weer op VUZU (DStv-kanaal 116) uitgesaai word. Straf Lani Lombard, M-Net se hoof van publisiteit, beloof hierdie seisoen se deelnemers is ongelooflik talentvol. “Die talent vanjaar is absoluut fenomenaal en die kompetisie is straf. Die coaches en die kykers is in vir ’n hele paar verrassings.” Hierdie is die derde season van The Voice SA en dis die eerste een waar die coaches nie gaan omdraai as nie enige een van hulle hul knoppies gedruk het vir die deelnemer nie. Die deelnemer moet dan gedwee van die verhoog stap, die coaches sal nie weet wie die deelnemer is nie en kan ook nie kommentaar lewer nie. In nog ’n verwikkeling word die familie en vriende van die deelnemers na die studio geneem en Anele sal saam met hulle in die sykamer wag vir die uitslag. Kapenaars, daar is ’n groot verrassing vir julle. Een van die Kaap se bekende kitaarmanne is ’n deelnemer. Moet dit dus nie misloop nie!