AJAX Amsterdam se belowende jong talent is tans besig om die klok terug te draai in sokker se tawwe Champions League­. Die Europese sokkerreus is een van dié seisoen se verrassingspakkies nadat hy deurgedring het tot die ronde van 16 spanne. Ajax is bewondering en lof toegeswaai toe hy die groepfase kort op Bayern Munich se hakke afgesluit het. Die jeugdige Ajax-span verwelkom die 13-malige huidige kampioen, Real Madrid, vandag in die Johan Cruijff-arena. Maar Ajax se wedstryd teen die sterbelaaide Real kon nie op ’n slegter tyd kom nie. Die Nederlandse span het reeds twee nederlae gely sedert hy van sy winterruskans teruggekeer het. Een daarvan was ’n hewige pak slae van 2-6 teen sy aartsvyand, Feyenoord. Ajax se spelers het boonop in hulle nederlaag teen Heracles onder mekaar gestry. Die kaptein, Matthijs de Ligt, beskryf dié gedrag as “skandalig”. De Ligt weet goed nóg so ’n vertoning deur hulle teen Real in die eerste been die einde van hulle vooruitsigte in die kompetisie sal beteken. “Ons kan nie bekostig om dieselfde teen Real op te dis as teen Heracles nie,” het hy gemaan. Die voormalige Nederlandse nasionale speler Wim van Hanegem sê in sy gereelde rubriek Ajax is bloot nie geestelik sterk genoeg om bors teen bors met Real te staan nie. Dit lyk juis asof Real nou begin peak. Die span borrel van selfvertroue nadat­ hy Atlético Madrid met 3-1 in die onlangse Atlético-derby kafgedraf het. – AP