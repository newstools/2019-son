IN MAART 2014 is die pos vir die soveelste keer geadverteer. Toe die man die galg vir die eerste keer sien (training oppie job was nie ’n opsie nie), het hy onmiddellik bedank. Bitter min mense wil glo die laksman in Sri Lanka wees. Hulle bedank op ’n streep. ’n Week lange orientasie-program was ál wat die hoof van tronke die kandidaat gegee het. Hy het die toue een kyk gegee en net daar die hasepad gekies. Toe besluit die werkgewer hy sal voort­aan nuwe rekrute eers die galg wys voordat die opleiding begin. Die werker was die derde aanstelling vanjaar vir dié job. Sy twee voorgangers was no-shows. Aanvanklik het hulle sleepvoet ingeklok, maar op ’n dag het hulle net nie meer opgedaag vir werk nie. Ten minste was hulle nie spookwerkers nie en die job is maar meer administratief as rêrig bloed sweet. Al kan misdadigers ter dood veroordeel word, het Sri Lanka laas in 1976 iemand gehang. Maar die bordjies (of is dit toutjies) word nou verhang. Die vacancy bly oop... en daar is sowat 1 400 op death row. Onthou jy die flieke Dead Man Walking en Green Mile? Nie almal het die guts om ’n lewe te neem nie. Die tronke in Sri Lanka is oorvol. Daar is gedurig aanvalle op wagte en protes oor die haglike omstandighede. Dit is ’n manier om die “getalle” te verminder. Kandidate wat aansoek wil doen, moet ’n boorling van Sri Lanka wees, manlik, gesond, geestelik sterk en tussen 18 en 45 jaar met ’n puik morele kode. Jy wil nie onder die druk swoeg nie. Die laaste laksman het weens stres bedank hoewel hy nie een lewe geneem het nie. Dalk is dit ’n geval van gogga maak vir baba bang? Net die gedagte van wat jy moet doen, eendag, gee jou paniekaanvalle en koorsagtige nagte. Sy plaasvervanger is gehire en het homself gefire. Shêm. Dis vyf jaar later en dit gaan nie beter nie. Die pay is sowat R2 850 per maand. Die onderhoude word in Maart gedoen. Op die oomblik is daar sowat 25 mense wat weens dwelmverwante misdade galg toe moet gaan. Twee is glo dwelmsmokkelaars. Daar is glo ook ses vroue wat moontlik die halsband moet dra. In sekere deelstate in Amerika het laksmanne hulle hande vol. Navorsing in Amerika dui daarop sowat 60% van ons kan die job doen en die res gaan sommer vroeg-vroeg kleinkoppie trek. Jy moet glo ’n mens wees wat onafhanklik staan ten opsigte van jou “kliënt” se ouderdom, ras, nasionaliteit, geloof, geslag en pleidooie om versagting. As jy weet jy raak sag wanneer jou hond ’n poot stamp of jy voel jammer vir elke bloedjie met ’n soppy story, moet jy liefs nie aansoek doen nie. In die ou dae was daar die guillotine (jy moes jou hande ietwat vuil kry), gaskamers en ’n vuurpeloton. Of olifante het oor jou geloop of twee perde het jou wydsbeen gesleep totdat jy middeldeur skeur. Morsig maar glo effektief. Vandag is daar inspuitings en die electric chair. Dalk moet jy twee keer dink voordat jy skreeu die doodstraf moet terugkom, want iemand moet daai dirty job doen. LYNETTE FRANCIS, aanbieder van die aktualiteitsprogram  Fokus  op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder­werpe waaroor hulle gesels.