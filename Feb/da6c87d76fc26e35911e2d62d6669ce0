HAAI, Sonlanders! Vandag plaas ons weer ’n lekker kortverhaal met ’n angel in sy stert uit die pen van CHRISTO MEYER. Hy noem dit “Die Huurmoord”. Julle moet lekker lees, hoor! IEWERS in die nag skrik ek natgesweet wakker. My hart klop in my keel en ek sukkel om asem te haal. ’n Benoudheid pak my beet en dit voel so amper asof ek gaan versmoor. Ek twyfel of ek al ooit so gespanne was soos nou. Roerloos bly ek net lê, te vrees­bevange om te beweeg. Ek besef ek sal iets moet doen. My gewete gaan my pla as ek nie eens ’n vinger verroer nie. Dalk, net dalk, is ek nog betyds om die boosdoener vas te trek en iemand se lewe te red. Ek wou nog altyd ’n held wees, nie ’n lafaard nie. Met ’n hand wat liggies bewe, skakel ek die bedlamp aan. Verward en onseker kyk ek om my rond. Ek sien geen bloed op die mat of teen die muur nie. Nog minder op die kussings of die komberse. Nêrens gewaar ek iemand in nood nie. Tog is ek seker ek het ’n oomblik gelede ’n geweerskoot gehoor afgaan. Ek het duidelik iemand gehoor kreun voordat alles skielik stil geword het. Is die persoon wat die sneller getrek het, nog hier naby? Wat is hy van plan om volgende te doen? Is ék volgende op sy lys? Ek gaan sit met my rug teen die kopstuk, my ore gespits. Ek voel so hulpeloos. Wat gaan ek doen om myself teen die gevaar te beskerm? Gaan ek net stilsit en wag vir ’n koeël, of gaan ek terugveg, al het ek nie ’n skietding om myself mee te verdedig nie? Stadig maar seker sink die waarheid by my in: Hier is niemand in my huis nie. Dis alles in my kop. Ek kyk te veel rillers. Wat ek nou beleef, is ’n toneel uit iets wat ek vroegaand op my rekenaar gekyk het. Wanneer gaan ek leer om af te skakel voordat ek saans gaan slaap? Daar is ’n hengse verskil tussen die werklikheid en fiksie. Ek bly die twee verwar. Ek trek my asem skerp in en blaas dit stadig uit. Ek sluit my oë en sug moedeloos. Wat gaan met my aan? Het ek nie genoeg ander bekommernisse nie? Soos Stella, wat nie kan wegbly uit my gedagtes nie. Tydig en ontydig dink ek aan haar. Kan sy my nie net met rus laat nie? Daar is tog nie ’n kans dat daar enige iets romanties tussen ons kan wees nie. Ek is verloof aan Amy, en Stella is Amy se beste vriendin. Ek kan dit nie waag om alles te gaan staan en beduiwel nie. Só iets sal Amy se hart mos in stukke breek. Sy sien so uit na ons groot dag. Sy wil op haar mooiste lyk vir my, daarom het sy haar rok in Pretoria laat ontwerp. Net die finale afronding moet nog gedoen word. Amy het klaar gesê sy soek nie ’n troue sonder Stella as haar strooimeisie nie. Ek sal al my stoute idees maar uit my agterkop moet kry. Al is Stella enkellopend, beteken dit nie ek kan ’n move maak nie. Dit is net nie reg nie. Tog kan ek nie ophou om aan haar te dink nie. Kan ek met Amy trou as my hart eintlik by Stella is? Ons huwelik sal niks anders as ’n klug wees nie. Nou die aand was daar ’n program op televisie oor ’n jare lange vriendskap wat op dié manier beëindig is. DIS twee oggende later. Ek het pas opgestaan toe my selfoon biep. “Gisteraand van jou gedroom,” lees ek die Facebook-boodskap. “Jy is ... was ’n regte monster. Stouter as wat ek ooit kon raai.” My hart klop vinniger. Stella. Hoekom sou sy van my droom? Het sy met my in haar gedagtes gaan slaap? Beteken dit ek het dalk ’n kans? Dat sy ook oor my voel soos ek oor haar? “Wat het jy gedroom?” vra ek. “Ek brand van nuuskierigheid.” “Dit is vir my om te weet ...” “Ai, nou sal ek seker nooit weet nie.” “Miskien ... miskien nie.” Is daardie “miskien” dalk ’n uitnodiging? Dalk ’n manier om my aan die dink te sit? Om ’n weg te vind hoe ons twee tog saam kan wees? Dit gee my weer hoop. Wie weet, dalk het Stella tog ’n ogie op my. Net dalk ... Ons sien mekaar byna nooit, maar die Facebook-geselsies raak al hoe stomender. Stella sê dit nie in soveel woorde nie, maar ek lei af sy wil hê ek moet mooi besin oor die troue. Toe sy een aand vir my ’n foto stuur van haar in haar onderklere, weet ek dit gaan ’n fout wees om met Amy te trou. My gedagtes gaan altyd by Stella wees. Die enigste probleem is net: Hoe beëindig ek die verlowing? Nadat ek, vir inspirasie, ’n paar misdaadromans gelees en ware lewensdramas op televisie gekyk het, kom ek tot ’n besluit. Ek gaan iemand huur om Amy te vermoor, maar daarvan mag Stella nooit uitvind nie. My navrae in die onderwêreld bring my eindelik by iemand uit wat bereid is om die job te doen. Ek en die huurmoordenaar ontmoet mekaar op ’n verlate plek. Ek haal ’n foto uit my hempsak en druk met my wysvinger daarop. “Dié is die vrou wat ek uit die pad uit wil hê,” sê ek vir hom. “Haar naam is Amy. Maak jou prys.” “Dit sal R20 000 wees,” sê hy. “Die helfte nou en die res wanneer ek klaar is.” Hy klink selfversekerd. Ek hou daarvan. Dis nou nie meer lank nie, dan is ek en Stella vir altyd saam. Ek sal haar troos en sy vir my. Sy sal nooit weet ek is vir Amy se dood verantwoordelik nie. Ek verduidelik waar Amy se huis en spesifiek haar slaapkamer is, en hoe hy kan inbreek. “Sy slaap gewoonlik op haar linkersy. Twee koeëls in haar agterkop behoort genoeg te wees. Laat weet my sodra dit oor is, al is dit hoe laat.” SKUINS voor drie die volgende oggend kry ek die oproep: “Die job is klaar. Ek soek die res van my geld.” Ons spreek af waar ons mekaar gaan ontmoet. Ek glimlag. Niks kan nou meer in my en Stella se pad staan nie. Sodra die ergste stof gaan lê het, kan ons mekaar openlik sien. Die volgende middag is daar ’n klop aan my deur. Ek maak oop en skrik my lam toe ek sien wie voor my staan. “Iets verskrikliks het gebeur,” sê Amy snikkend. “Iemand het Stella laas nag vermoor. “Sy het my huis opgepas terwyl ek in Pretoria was om my trourok te gaan haal.” Wat dink jy van hierdie storie? Enige voorstelle? SMS na 32369