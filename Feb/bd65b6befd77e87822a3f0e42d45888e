MANCHESTER City het behoorlik die druk op Liverpool geplaas toe hulle gisteraand die boonste plek op die Premierliga-punteleer ingeneem het. City het Everton gisteraand 2-0 op Goodison Park gewen. Aymeric Laporte en Gabriel Jesus het die doele aangeteken. Hulle is met 62 punte nou gelyk met Liverpool, maar is top weens ‘n beter doelverskil. Liverpool het egter ‘n wedstryd minder gespeel, maar sal beslis die druk voel wanneer hulle Saterdag teen Bournemouth speel. Die Reds kon slegs twee punte uit hul laaste twee wedstryde kry. Pep Guardiola, bestuurder van Manchester City, sê aan Sky Sports hul top spot bewys dat jy nooit moet tou opgooi nie. “’n Maand gelede kon ons 10 punte agter (Liverpool) gewees het. Vier of vyf dae gelede kon dit sewe punte gewees het. Nou is ons top. Dis ‘n les om nie tou op te gooi nie.  Baie dinge kan nog gebeur.”