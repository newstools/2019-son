CHARNEAL Carstens was die slagoffer van ’n bende­stryd tussen die Terrible Josters (TJ) en Horribles. Charneal (7), wat van Epping Forest naby Elsies­rivier was, is op 11 Desember 2016 doodgeskiet. Dit was toe sy saam met vriende in Whitehouse-straat naby haar huis gespeel het. Suleiman Bassier (50) wat in sy rolstoel gesit het, is in sy been getref. Hy is later dood. Sidwell Petersen (19), wat na bewering ’n TJ is, loop hof vir dié moorde en twee sake van poging tot moord. ’n Rastaman wat sê hy het die voorval aanskou, het Donderdag in die Kaapse hooggeregshof getuig. Hy het vertel hy het in Whitehousestraat gestaan toe hy ’n onbekende man in ’n bakkie gesien het. Petersen, sê hy, was sy passasier. Hy getuig hy het geweet daar kom groot moeilikheid, want daai was die Horribles se territory. Hy sê hy het laat spaander en het agter ’n kar in ’n jaart gaan wegkruip. Petersen se lawyer, adv. Susan Kunn, wou weet hoekom hy gehardloop het as hy nie ’n gangster is nie. Die Rastaman sê wanneer daar oorlog in die gebied is, weet inwoners ’n mens moet hardloop. Klap Hy sê toe hy van die bakkie en sy insittendes weggehardloop het, het hy geen kinders in die pad gesien nie. Hy het heelwat skote hoor klap, maar kan nie sê hoeveel nie. Die Rastaman sê hy het nie gesien wie die skietwerk doen nie, maar hy reken dit moes die passasier gewees het, omdat “die driver mos moet ry”. Petersen, wat toe 17 was, is enkele dae ná die voorval aangekeer. Kunn wou weet hoe seker die getuie daarvan is dat Petersen ’n TJ is. Hy het geantwoord: “As mense saam een kerk bywoon, is hulle mos lede van die kerk. “Net so met bendes: As jy elke dag saam met hulle rondbeweeg, is jy een van hulle.”