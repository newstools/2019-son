DIE lyk van ’n vermiste jong man van Kleinvlei is gister op ’n bouperseel by Century City gevind. Roderick Jooste (20), wat by die N1 City-winkelsentrum in Goodwood gewerk het, was sedert Saterdag vermis nadat hy ná werk nie terug huis toe gegaan het nie. Hy is glo vermoor nadat hy gedwing is om geld by ’n OTM te onttrek. Gesoek Die bestuurder van ’n bouperseel by Century City het Maandagoggend sy lyk gekry. Jooste se familie en vriende het die naweek oral na hom gesoek. Sy ouers was gister nog baie getraumatiseer en hartseer en wou nie met Son praat nie. Volgens kapt. FC van Wyk, ’n polisiewoordvoerder, gaan ’n nadoodse ondersoek gedoen word om die oorsaak van sy dood te bepaal.