’N DOM vermeende drug dealer en ’n vrou is gister voor ’n polisiestasie betrap. Volgens lt.kol. André Traut, ’n polisiewoordvoerder, het die 48-jarige man en 23-jarige vrou gisteroggend voor die Muizenberg-polisie in die man se kar gesit. Die vrou moes op ’n aanklag van handel in dwelms in die Muizenberg-landdroshof verskyn. Die hof is langs die polisiestasie geleë. Volgens Traut het lede van die anti-gang unit (AGU) ’n gevangene na die hof gebring toe hulle die kar voor die polisiestasie opmerk. “Hulle het die bestuurder herken as ’n man wat gekoppel is aan ’n bendegroep in die gebied,” sê Traut. Toe die driver die polisie gewaar, het hy in die pad af reverse, maar die polisie het hom geforseer om te stop. Die kar is deursoek en die cops het ’n plastieksak met 104 Mandrax-pille, compressed dagga en drie pakkies tik agter in die voertuig gevind. “Die lede het ook afgekom op twee selfone wat verseël was in ’n 1 kg-pak suiker en ’n 1 kg-pak mieliemeel, sowel as drie simkaarte wat in ’n pakkie tabak versteek was. “Daar is ook ’n klomp kontant, earphones en selfoonkabels gevind. Ons vermoed hulle wou die items by ’n tronk insmokkel,” sê Traut. Die twee is van Hillview in Lavender Hill en word in Muizenberg aangehou.