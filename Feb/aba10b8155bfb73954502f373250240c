’N VIERDE leerder van die Hoërskool Driehoek is dood ná Vrydag se tragedie toe ’n deel van ’n brug tussen twee skoolgeboue ingeval het. Die Gautengse LUR vir onderwys, Panyaza Lesufi, het dit gister bevestig. Roydon Olckers (17), Jandré Steyn (13) en Marli Currie (14) het Vrydag op die ­toneel omgekom. Altesaam 23 leerders is inderhaas hospitaal toe geneem. Een van hulle, Marnus Nagel (16), het gister aan sy beserings beswyk. Op die oomblik is 20 leerders nog in die hospitaal. Die skool bly gesluit. Rapport het gister berig Olckers se pa het by van die skoolmaats gehoor sy matriekseun was op die verkeerde tyd op die verkeerde plek. Die matrieks loop gewoonlik oor die brug van die skoolsaal na hul klas­kamer, terwyl die jonger leerders onder die brug moet deurstap. Olckers het afgehardloop om sy tas te kry en nog ’n meisie uit die pad gestamp voordat die betonblok op hom beland het. Leerders vertel hulle het ’n slag gehoor en toe het leerders begin gil. ’n Gr. 9­-leerder het gebreekte rugwerwels opgedoen en haar rugmurg is beseer. Rapport het ook gister berig twee leerders het twee dae voor die tragedie gevoel die brug skud, maar geen pro­bleme is aangemeld nie.