“BLINK klippie in my hand, blink klippie in my hand, wie is die diamant-leiers van Namakwaland?” Dit klink na ’n onskuldige kinderrympie, maar dit maal waarskynlik in baie delwers se koppe as hulle oor die donker toekoms besin. Nog verlede jaar was die toekoms skitterblink omdat hulle onwettig op De Beers se grond in Kleinsee kon delf. Knap voor Kersfees het die vooruitsig verdof toe daar ’n moratorium op die onwettige delwery geplaas is. Hiervoor gee die delwers die sogenaamde leiers die skuld. Bewerings word gemaak dat die sogenaamde delwerskomitee nie verteenwoordigend van die gemeenskappe is nie. ’n Delwer sê: “Die leiers het hulle eie manne wat vir hulle delf. Hierna verkoop hulle die diamante ‘agterlangs’ aan Portugese. Hulle is skatryk en ry nuwe karre.” Beskuldig Te midde hiervan is een van die komiteelede, kapt. Paulus Swartbooi, in ’n moewiese bekgeveg met Veronica van Dyk (DA-LP), betrokke oor die delwery. Afri­Forum het ook ’n klag van haatspraak teen Swartbooi gemaak. Volgens Van Dyk het Swartbooi ’n vete met haar omdat sy vra dat die wet gerespekteer word, sodat mense in veiligheid vir markverwante diamantpryse kan delf. Die plaaslike inwoners beskuldig ook vir Swartbooi dat hy verantwoordelik was vir “elemente” van orals in die land wat na Kleinsee gestroom het. Swartbooi het gesê almal wat in die diamantbedryf is, is basies smokkelaars. En dat elke ou wat diamante kan bekom, self besluit wat hulle daarmee wil maak. Hy het ook genoem dat hy wel mense van elders genooi het om te kom deel in die rykdom van Suid-Afrika.