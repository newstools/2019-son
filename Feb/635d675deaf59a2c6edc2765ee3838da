DIE Economic Freedom Fighters (EFF) sê een van hul lede het 'n lid van die parlementêre veiligheidsdiens uit selfverdediging geklap. 'n Video doen tans die ronde van die EFF-LP Mzingisi Marshall Dlamini wat 'n man deur die gesig klap. Die voorval het gebeur kort nadat pres. Cyril Ramaphosa sy staatsrede gelewer het. Die EFF sê in 'n verklaring hulle het medianavrae ontvang oor 'n dreigement van 'n sluipmoordaanval op hul leier, Julius Malema. Die aanval sou glo na die staatsrede uitgevoer word. Luidens die verklaring sou dit uitgevoer word deur regse groepe in samewerking met hoë koppe in die polisie. Dit is glo om vordering van gesprekke te ondermyn om grondonteiening sonder vergoeding ‘n wet te maak. “Ons was ingelig dat die parlementêre veiligheidsdiens (die withemde) deur dié groepe binnegedring is en dat die staatsrede as geleentheid gekies is om die dreigement uit te voer,” lui die verklaring. “Toe Malema en die EFF-leierskap onredelik deur die withemde by die parlement gekeer is, het ons gedink dis die oomblik en het met die nodige selfverdeding gereageer." Die EFF sê ook in die verklaring dis onwettig vir enigeen om ‘n lid van die parlement te keer om sy werk te doen. 