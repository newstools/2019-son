JY KOM gou agter waarom Clemen Lewis enige persoon met ’n R3-noot sal beloon wat kan bewys hy is ’n groter Boland-fan as dié voormalige staatmaker-haker van Boland. Sy passie vir rugby en veral die Boland is duidelik in sy rekord van 166 wedstryde oor ’n tydperk van 12 jaar vir sy geliefde Boland. Die 35-jarige speler het sy voormalige spanmaat Neil Papier se rekord van 153 stryde verbygesteek. In sy speeldae – wat laas seisoen tot ’n einde gekom het – het Lewis hom as ’n geharde speler gevestig. Die trots borrel oor terwyl hy gesels oor sy rugbyloopbaan, wat in 2001 by die Boland se Cravenweek-span begin het. Dankbaar Hy het sy hoërskoolrugby by die Boland Landbouskool geniet. Lewis se onlangse aanstelling as ontwikkelingsafrigter is vir hom soos manna uit die hemel. “Ek is vir ewig dankbaar aan die unie, veral vir die unie se CEO, Cassie Carstens. “My onderhoud was seker 30 minute. Hy kon seker in my oë gesien het ek is reg vir die job,” sê hy. Lewis is op 10 Oktober 1983 in Voordorp in Wellington gebore. “Die afrigtingspos is die grootste oomblik van my loopbaan. “Ek het my destyds in my o. 20-dae as flank by die Bulle aangesluit. Toe word ek as haker ingespan. Maar niemand het my ooit die fyner kunsies van haker speel touwys gemaak nie. “Ek moes myself leer. Dit gaan beslis nie met spelers gebeur wat onder my afrigting kom nie,” verduidelik Lewis. Sy oë helder op sonder dat ’n vraag aan hom gestel is. “Ek het die grootste waardering vir my ma, Marion, wat my as enkelouer grootgemaak het. Sy is ook my grootste fan. Sy het maar gesukkel, maar ons is ’n trotse familie,” sê hy. Rugby was egter vroeër in sy loopbaan nie sy eerste liefde en keuse nie. Hy was ’n ywerige veelsydige krieketspeler wat gedroom het van vir die Proteas speel. “Ek het as leerder tot o. 17-vlak vir Boland skolekrieket gespeel. “Ek en Schalk Burger het saam in die onderskeie ouderdom-spanne gespeel – hy by Paarl Boys en ek by Boland Landbou. “Ons was op die krieketveld én rugbyveld ewe kompeterend,” vertel hy trots. Hy beskou dit as sy grootste oomblik toe die Boland die Eerste Liga in 2011 gewen het. Hy kon nooit vir die Stormers in ’n Superrugby-wedstryd speel nie en dis vir hom die hartseerste deel van sy loopbaan. “Ek het een vriendskaplike wedstryd, nogal teen die Boland, gespeel. Ek het toe ’n besering opgedoen en toe nooit weer die kans gekry nie.” Behalwe vir die uitdagings van sy nuwe loopbaan, spandeer hy baie tyd saam met sy drie seuns, Clemen (17), Lemont (12) en Even (11). “Daar’s een ding wat ek nie sal prysgee nie. Dis my seuns se opvoeding. Dit is vir my van groot belang. Hulle moet akademies presteer. “Rugby sal tweede kom. As hulle in rugby vorder, goed so, maar hulle sal akademies moet uitblink. “Ek het akademie in my vroeër rugbyloopbaan nie as belangrik beskou nie. Dit maak my vandag nogal hartseer,” voeg hy by. Lewis hou ook ’n oog op wat in sy gemeenskap aangaan, waar hy hand bysit om die jeug, met die hulp van gemeenskapsorganisering, leiding te gee. Weg van die rugbyveld is hy ’n “slagoffer” van die gholf-gogga waar hy deesdae ook gereeld tyd op die gholfbaan deurbring. “Moet my nie vra oor voorgee nie,” lag hy lekker. Andersins volg hy die doen en late van die Engelse Premierliga-sokkerspan Liverpool. “Beslis, Pool gaan die League- titel wen,” borrel hy en wys met trots na die Liverpool-embleem op sy bloedrooi trui.