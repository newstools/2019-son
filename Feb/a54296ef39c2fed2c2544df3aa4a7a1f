DIE selfoontorings wat oral kop uitsteek, is ’n sign van die Antichris. Só glo inwoners van die Weskusdorpie Velddrif oor dié euwel wat nou in hulle gemeenskap ’n onwelkome verskyning maak. Dave Jurens, gemeenskaps­leier in die buurt Noordhoek, sê die duiwel hou hom lastig met hulle. Volgens Jurens is die planne om ’n selfoonmas op die grond van die Pinkster Protestante Kerk (PPK) op te rig, deur die Bergrivier-munisipaliteit afgekeur, maar toe ’n paar weke later onder duistere omstandighede goedgekeur. “Al wat die aansoeker gedoen het, was om die selfoontoring se lengte te verkort en, voilà! Daar word dit goedgekeur sonder dat ons as gemeenskap ons insae kon lewer. “Ons het ons navorsing gedoen en vrees die gesondheidsgevare wat die torings inhou. Hier is mense wat kanker survivors is, kanker- en asmalyers. Hulle is bang vir die impak van die torings. Om nie eens daarvan te praat dat dit ’n klipgooi van ’n crèche is nie! “Ek glo die torings is ’n sign dat die Antichris op pad is, want die meeste van hierdie torings word dan net by kerke opgerig.” Nog ’n inwoner, antie Chrissy Slimmert, sê hulle gaan tot die einde veg om die toring uit te hou. “Hier staan reeds een toring waarvan ons geen kennis gedra het nie. “Die munisipaliteit maak met ons soos hy wil. Ons opinie en vrese tel nie, maar election-tyd lek hulle ons vir ons vote. “Ek gaan nie ophou fight nie. My bloed gaan hier lê. En as ons hulle nie hier kan fight nie, dan fight ons hulle by die stembus.” Jammer Adriaan America, ’n asmalyer, vrees vir sy en ander se gesondheid. “Hierdie toring is nie goed nie. Nie net vir my nie, maar vir ander ook,” het hy gesê. Past. Jan Afrikaner van die PPK sê hy weet van die inwoners se misnoeë. “Ai jirretjie, Meneer. Jammer dat ek lag,” was sy response. “Al die regte prosedures is met die aansoeke gevolg. Dié toring gaan definitief opgerig word. Dis die kerk se privaat grond en hy kan met dit maak wat hy wil.” Die Bergrivier-munisipaliteit se bestuurder, adv. Hanlie Linde, sê die PPK het volmag aan ’n firma gegee om die nodige goedkeurings te kry om ’n telekommunikasie­stasie op sy gronde te vestig. Volgens Linde is die aansoek deur ’n gemagtigde amptenaar goedgekeur nadat daar geen beswaar op ’n advertensie van 10 September 2018 was nie.