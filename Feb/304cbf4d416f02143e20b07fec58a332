MARCUS Stoinis en Nathan Lyon was die groot wenners by Australië se kriekettoekenings. Die all-rounder Stoinis is as Australië se eendagkrieketspeler van die jaar aangewys. Stoinis, wat ewe verwoestend met die bal en kolf is, het binne die stemtydperk 376 lopies in 13 wedstryde aangeteken. Daarby het hy ook 13 paaltjies platgetrek. Die draaibouler Lyon het met die toekenning vir toetskrieketspeler van die jaar weggestap. Die betroubare Lyon het in 10 wedstryde 48 paaltjies laat kantel. Glenn Maxwell is as die T20-Speler van die jaar aangewys terwyl Alyssa Healy die groot wenner onder die vroue was. Sy het die T20-Speler van die jaar- asook die Belinda Clark-toekenings opgeraap. Die naatbouler, Pat Cummins, is met die Allan Border Medal beloon. - Cricinfo 