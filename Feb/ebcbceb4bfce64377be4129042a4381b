DIE Southern Kings beskou hul tweede seisoen in die Pro14-kompe­tisie, nes die eerste, ook as ’n nagmerrie. En dít met nog sewe wedstryde oor. Die Kings het dié seisoen net 2 oorwinnings behaal in die 14 wedstryde wat hulle gespeel het. Dis maar een oorwinning meer as in hul Pro14-debuut verlede seisoen. Toe het hulle­ 20 nederlae op die lyf geloop. Daar was egter tekens van verbetering dié seisoen. Die Oos-Kapenaars was in ’n hele paar wedstryde mededingend en van die nederlae was ook naelbyt-affêres. Die Kings het duidelik swakhede in aspekte van hulle spel. ’n Mens hoef nie ’n rocket scientist te wees om dít agter te kom nie. Deon Davids (afrigter) se spelers sukkel veral met skrums en lynstane. Boonop is ’n hele paar voorspelers beseer en dít het bygedra tot swak ver­tonings. Gereelde veranderings aan die voorry kan geen span goed doen nie, en dit blyk duidelik uit hoe die spelers sukkel om ordent­like vaste fasette te hanteer. En dan kort Davids ook nog hulp-afrigters. Hy het ook ’n probleem op losskakel. Davids het genoeg diepte in elke posisie in die agterlyn, behalwe op losskakel. Daarom is dit tyd om nou al seker te maak van backup vir die voorspelers en dat hulp-afrigters aangestel moet word. Die Kings het 11 stutte dié seisoen gehad. Baie van hulle gaan nog lank beseer wees of is net tydelike kontrakte gebied. Dis natuurlik ook moontlik dat ander unies kontrakte aan van die Kings kan bied. Een van die grootste probleme wat dít Davids bied, is dat hy dan weer van voor af moet begin met nuwe­ spelers. Daar was sprake in Desember dat die Baaienaars se onderhandelinge met ’n konsortium van sake-eienaars afgehandel is. Dis nou al Februarie en daar is steeds geen ampte­like verklaring van die Kings en Saru oor die onderhandelinge nie. Die Kings se laaste tuiswedstryd van die seisoen sal hul derde kragmeting met die Cheetahs op 27 April wees.