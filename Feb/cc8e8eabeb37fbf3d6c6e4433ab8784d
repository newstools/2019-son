DIE polisie in die Strand ondersoek ’n klag van poging tot moord nadat ’n 27-jarige en ’n man in sy 30’s Sondagoggend voor die nagklub 7 on Main geskiet is. Volgens sers. Noloyiso Rwexana, ’n polisiewoordvoerder, het die voorval 01:15 gebeur. Beide slagoffers is per ambulans na die hospitaal geneem. Niemand is tot dusver in hegtenis geneem nie. Mense met inligting kan lt.kol. Franklin Plaatjies by 082 469 3359 bel. Jan Frieslaar, voorsitter van die Strand se polisie­forum, sê die plek waar die voorval voorgekom het, is nou ’n probleemarea. Hy sê verskeie inwoners wat daar naby woon, het al gekla oor wat daar gebeur. “Dit is nie die eerste keer dat ’n voorval daar plaasvind nie,” vertel Frieslaar. Laas jaar is drie mans en twee jaar gelede ’n jong man ook op gewelddadige wyse hier dood.