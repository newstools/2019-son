DIT het die naweek op die atletiekbaan van die Nelson Mandelabaai-Universiteit in Port Elizabeth behoorlik van die jong talent gewemel. Die Oostelike Provinsie kan duidelik trots wees op sy skoolatlete geoordeel na hul prestasies op Vrydag en Saterdag. Gewoonlik kombineer die gasheer, die Madibaz-atletiekklub, met die Oostelike Provinsie-atletiekunie om die beste junior atlete by dié byeenkoms te kry. Dié slag is die OP se Hoërskole-atletiekvereniging ook betrek om die net wyer te span en seker te maak daar is nie talentvolle atlete wat misgekyk word nie. Die Madibaz se atletiek­bestuurder, Nellis Bothma, was baie tevrede met die atlete se reaksie op die byeenkoms en soortgelyke byeenkomste word vir die toekoms beplan. “Vir ’n eerste byeenkoms van sy soort het dinge baie goed verloop. Al die rolspelers is tevrede en ons sien uit na volgende jaar se byeenkoms,” het Bothma gesê. Die naellopers Saskia Wait (DF Malherbe) en Bulumko Ntuthu (Grey Hoërskool) is op koers om sportbeurse van die Madibaz-atletiekklub te ontvang.