JANU-WORRIES is real en payday is nog ver. Ek sit en wonder of uBaba ook die sente so omdraai soos ons. Hy moet mos voortaan sy eie regskoste betaal vir elke saak wat hy geappelleer het. Dan is daar die uitgawes van sy vroue, kinders en Nkandla – dis stewige bedrae. Ek wonder of die Guptas hom nog insit. Dis darem baie geldelike worries wat gedek moet word. Wat is die payment plan? Kyk, die meeste staatsinstellings roggel nog aan, maar die oxygen mask van die regering lyk buite hulle bereik. Die verkiesing is om die draai. Cyril Ramaphosa, die ANC-president, het ge­wine en gedine met sakelui, senior party­lede, ook Msholozi, op die ANC-dinee in Durban oor die party se verkiesingsmanifes en gesê hoe verenig hulle is. #SêMaSoe Ramaphosa kon Zuma nie genoeg prys nie. (Zuma is mos op Twitter. Dalk reik hy ’n special edition CD vir die verkiesing uit sodat die supporters geesvang?) Zuma het die voorste gestoeltes op die verhoog ingeneem, maar het g’n spreekbeurt gekry nie. Ek moet erken ek sou nie die kans vat met Homeboy voor sy homies daar in KZN nie. Ek sou my (soos Cyril seker voorgesê is) level met die gravel hou. Die ANC, en veral Ramaphosa, moet fyn trap op pad na die verkiesing. Daar is baie faksie-duwweltjies en geheime agendas onder die comrades in die binnekring. Die getuienis by die Zondo-kommissie wys jou daar gaan nog small nyana skeletons uit die kapingskaste kom. Of ons gereed is, sal net die tyd leer. Ramaphosa sal ook sy kans kry om te getuig. So, hy is slim om nie die bootjie te veel te rock nie en die ondersoeke hulle gang te laat gaan. Die laaste ding wat hy soek, is beskuldigings dat hy prosesse manipuleer of soos ’n Judas die mes diep in broer Zuma se rug gesteek het. Bathong! Daar is nie tyd om te worry oor die DA se billboards op die highway nie. Die eerste skote is gevuur en dit het die naam “Blaam”. Blameer die ANC vir die Life Esidimeni-sterftes, asook Marikana. Die DA sê die ANC het bloed aan sy hande en kan nie vertrou word nie. Kug-kug. Hulle kan in dié verkiesing nie weer die Zuma-kaart trek nie. Vir wie gaan hulle uit die closet trek om die verkiesingsvuurtjies in die townships aan te blaas? Helen en antie Pat kan nie weer gaan pap maak nie. En waarom is daar ’n oorverdowende stilte in die Good-kamp? Ek dog it’s good, it’s good, it’s naais wat hulle daar sing? Kom ons kyk hoe blêr die partye in die Wes-Kaap oor die skaapslagtery en wie score politieke punte. Dit raak moeilik om te besluit vir wie om te stem. Dis die laaste naweek om te check of jy geregistreer is en dan moet jy maar voor die verkiesing ’n draai by ’n OVK-kantoor gaan gooi om te sien of jy gelys is. Daar is Jimmy Manyi se ATM (African Transformation Movement) of Hlaudi Motsoeneng se ACM (African Content Movement) wat jy kan navors. Hulle almal glo politics is in elk geval ’n numbers game, maar ons weet elke stem tel. En ons gaan suinig wees met ons stemme. Die partye moet daarvoor werk, nuwe gesigte ofte not. Hou verby met die sweetener, haal uit en wys! LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onderwerpe­ waaroor hulle gesels.