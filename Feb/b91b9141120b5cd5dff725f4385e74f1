DIE voormalige COO van Bosasa en vier ander mense is gister in die Pretoriase handelshof op borgtog van R20 000 elk vrygelaat. Die vyftal is vroeër deur die Valke in hegtenis geneem. Angelo Agrizzi het die laaste paar weke bekendheid verwerf as ’n fluitjieblaser. Hy en ’n paar ander dikdinge by Bosasa – Andries van Tonder, Frans Vorster en Carlos Bonifacio – sowel as ’n eks-CFO van korrektiewe dienste, Patrick Gillingham, word aangekla van bedrog, korrupsie en geldwassery van altesame R1,6 miljard. Die klagte hou alles verband met omkoopgeskenke wat Gillingham en ander beamptes in sy departement na bewering tydens sy termyn ontvang het sodat hulle onregmatig tenders aan Bosasa sou toeken. Gekoop Oor ’n tydperk van 15 jaar is tenders van miljarde rande aan Bosasa toegeken. Die meeste daarvan was glo in ruil vir omkoopgeskenke. Karre en huise is byvoorbeeld vir beamptes by korrektiewe dienste gekoop. ’n Woordvoerder van die Valke, brig. Hangwani Mulaudzi, sê die verdagtes het hulle gisteroggend aan die cops oorgegee. Hulle is vrygelaat op voorwaarde dat hulle hul paspoort aan die ondersoekbeampte oorhandig. Getuig Volgens Mulaudzi is gereël dat Linda Mti, die voormalige nasionale kommissaris van korrektiewe dienste, en nog ’n verdagte vol­gende keer ook by die hof sal wees. Die arrestasies het gekom nadat Agrizzi voor die staatskapingskommissie getuig het tientalle mense – onder wie senior beamptes by korrektiewe dienste en ANC-ministers – was by die korrupsie betrokke. Hy het getuig die CEO van Bosasa, Gavin Watson, was die baasbrein agter alles. Watson is nie gearresteer nie. Die saak is tot Woensdag 27 Maart uitgestel.