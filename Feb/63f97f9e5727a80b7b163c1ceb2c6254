DIE Sesnasieskampioen, Ierland, se credentials as ’n span wat heel moontlik die Wêreldbekertoernooi kan wen, gaan oor die volgende paar naweke in Februarie en Maart op die proef gestel word. Joe Schmidt, Ierland-afrigter, en sy span het in 2018 stem dik gemaak deur, nie net een wedstryd te verloor nie, maar die magtige All Blacks in Dublin te klop. Die Iere is ook kwaai deur Wêreldrugby (beheerliggaam) vereer met ’n rits toekennings, waaronder Schmidt se eerbewys as afrigter van die jaar en die feit dat sy span as 2018 se beste beskou is. Dan het die losskakel Jonnie Sexton ook nog Beauden Barrett daarvan verhoed om vir die derde jaar agtereenvolgens as die rugby se beste speler aangewys te word. Met soveel pryse en gelukwensings in ’n Wêreldbekerjaar betree die Iere onbekende grond. Daar word reeds gepraat daarvan dat hulle die span is om te klop as wanneer rugby se skouspel op 23 September in Japan afskop. Hoe hulle die ekstra druk gaan hanteer, sal dié naweek kwaai tot die proef gestel word, wanneer hulle teen Engeland in Dublin te staan kom. Die Rose se ondersteuners, veral die voormalige afrigter Clive Woodward, glo die Iere gaan sukkel om die jaar met die Sesnasies weg te hol. Woodward, wat Engeland in 2003 gehelp het om die Webb Ellis-trofee in Australië te wen, maak ook geen geheim dat sy landgenote die Sesnasies gaan vat. Maar voor die Iere en die Rose (môre) Saterdag net na 18:00 op die veld draf, is daar ander aanspraakmakers wat hul saak in vanjaar se Sesnasiesreeks sal stel. En ’n groot koppe stam word verwag wanneer Frankryk vanaand Wallis na die Stade de France in Parys verwelkom. Skotland skop sy Sesnasiesveldtog Saterdag (môre) om 16:00 teen Italië af. Die naweek se Sesnasie-wedstryde op SuperSport (SS) Vandag  STADE DE FRANCE21:50: Frankryk teen Wallis (SS1) MôreMURRAYFIELD16:05: Skotland teen Italië (SS6) AVIVA-STADION18:30: Ierland teen Engeland (SS1)