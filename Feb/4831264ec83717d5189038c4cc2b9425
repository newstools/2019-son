DIESELFDE dikdinge van die Grammy Awards wat vir Ariana Grande voorgeskryf het watter songs om te sing, het Nicki Minaj ook geboelie. Nicki het op Twitter met die sak patats uitgekom. Die rapper sê die Recording Academy het haar geboelie en toe boonop gedwing om sewe jaar zip te kap daaroor. Ek lees op E! die sondaar is glo Ken Ehrlich, die uit­voerende vervaardiger van die Grammys. Dié het gemaak dat Ariana toe sommer nie uitgestiek het nie. Bang Nicki twiet: “Ek het dieselfde man kwaad gemaak wat Ariana ’n liegbek genoem het, die Grammy producer, Ken. “Ek is geboelie om my mond te hou vir sewe jaar oor ek bang was. Maar ek sal my fans die waarheid vertel op die volgende epi­sode van #QueenRadio. Hulle­ verdien dit om die waarheid te weet.” Die Recording Academy is nie ál outfit wat Nicki moerig gemaak het nie. ’n Omstrede twiet van Black Entertainment Tele­vision (BET) het haar ook die harnas in gejaag. Dit was so omstrede dat nóg sy nóg die record label Young Money Entertainment nou iets met die BET Awards te doen wil hê. En dís ’n helse verlies vir BET, want vername musikante soos Lil Wayne – wat die stigter is – en Drake is lede van Young Money. Gesleep BET het getwiet oor Cardi B wat met die Grammy vir die beste rap album weggestap het Dit lui: “Dít terwyl Nicki Minaj aan haar lace-front wig gesleep word.” Kort daarna het Nicki in ’n verklaring gesê: “Young Money sal nie meer betrokke wees by die BET Expe­rience of die Awards nie.” Nicki en Cardi B sou saam die headline op die BET Awards in Junie gewees het. Die BET het later omtrent verskoning gevra, maar vergeefs! En dít in Black History Month – sies!