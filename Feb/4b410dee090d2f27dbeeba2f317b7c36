DIE land is gistermiddag weer in die spreekwoordelike donker gelaat. Eskom het kort ná 12:00 aangekondig hy stel vlak 4- beurtkrag in werking. Dit is die eerste keer in meer as tien jaar dat verbruikers vlak 4 sien. Die kragreus sê dít was nodig nadat hy skielik ses opwekkingseenhede verloor het. Die redes vir dié skielike groot verlies is nog vaag. Beurtkrag is Sondag die eerste keer sedert Desember in werking gestel. Dít volg net drie dae nadat pres. Cyril Ramaphosa in sy staatsrede aangekondig het Eskom gaan in drie onderverdeel word om die kragkrisis die hoof te bied. Ná gister se crash het munisipaliteite se beurtkrag-webtuistes ook swaar getrek toe ’n groot aantal verbruikers skielik inligting gesoek het. Red Op vlak 4 sit mense tot drie keer per dag vir sowat 2½ uur op ’n slag sonder krag. Dié fase hou ook onbeplande beurtkrag in en kan enige tyd dag of nag plaasvind. Dit word as ’n laaste uitweg gebruik as Eskom die nasionale netwerk moet red van ’n algehele ineenstorting. Dít is wat gebeur as die land meer krag probeer trek as wat beskikbaar is, wat dan lei dat opwekkers afslaan. Met opwekkers wat afslaan, is die demand op die res van die grid hoër, wat verdere afskakelings veroorsaak totdat álles donker is. So ’n algehele ineenstorting sal ’n katastrofe wees, want ’n black start – waar al die opwekkers landwyd sonder elektrisiteit aangeskakel moet word – kan die land vir twee tot drie weke sonder krag laat.