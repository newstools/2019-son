VRYHEID het vir baie mense verskillende betekenisse. Vir sommige beteken dit om ontslae te wees van ’n verhouding waarin jy mishandel is, of om “vry” te wees van ’n sekere obsessie oor iets of iemand, of om andersins ontslae te wees van ’n sekere verslawing aan die een of ander dwelm ... In Suid-Afrika blyk dit dat Suid-Afrikaners, veral die voorheen benadeeldes, uiteindelik vryheid verkry het van die onmenslike wette wat hulle van hulle menswaardigheid beroof het. Of dit nou is omdat sommige nou op ’n gelyke salarisvlak is of bevorder is tot ’n hoër rang, dit lyk asof die las van destyds heelwat ligter is of totaal verdwyn het. Tog kan ’n mens nie in dié land volkome vry wees as ons mede­burgers nog vasgevang is in ongeletterdheid, werkloosheid en armoede nie. Gebuk Ons kan nie vry wees as ons gedagtes nog vasgevang is in rassisme en bevooroordeeldheid, asook egoïsme en hebsug, nie. Want dan draai alles net om onsself – solank dit met óns goed gaan, solank óns die melk en heuning proe, kan die ander maar aan die agterspeen suig. Ons kan nie vry wees terwyl ons medeburgers nog gebuk gaan onder bendegeweld en hulle beroof word van hul vryheid om te beweeg uit vrees dat hulle in die kruisvuur gaan beland nie. Waar jong kinders en vroue die slagoffers word van ons verwronge samelewing, waar siek pedofiele hulle vryheid misbruik en soos honger tiere lê en loer vir hul volgende prooi, en waar sommige mense nog nie transformasie kan en wil aanvaar nie, kán vryheid nie ter sprake wees nie. As ons ons glad nie meer steur aan die wel en wee van ons medeburgers nie, of as die agteruitgang van ’n sekere gemeenskap ons koud laat en die haglike omstandighede van sommige se verval in armoede ons nie ontstel nie, kan vryheid nie regtig in volle gang kom nie. Op die een of ander wyse beïnvloed die swaarkry van ons medeburgers ons direk of indirek, juis omdat daar nog te veel ongelyk­hede in ons samelewing bestaan. En die gaping tussen ryk en arm is steeds te hemelsbreed om te oorbrug. Want deesdae word rykes ryker en armes armer, maar ons neem aan ons is vry! Vry waarvan? Dalk kan ons aanvaar dat ons gedeeltelik vry is, want ons Suid-Afrikaners het nou dieselfde regte as enige ander burger wat betref die reg om te kies waar jy wil woon en die reg om kapsie te maak as daar teen jou gediskrimineer word. Jy het ook die reg om jou sê te sê, maar dit word dikwels ook misbruik om jou “eie goedjies te maak” en ons skuil agter “dis ons demokratiese reg”! Op dié wyse word “vryheid” weer gruwelik misbruik, veral as ons die sosiale netwerke gebruik om ander mense of rasse te verkleineer en te stereotipeer. Die ergste manier hoe vryheid aan bande gelê kan word, is wanneer dit van jou weggeneem word – soms deur jouself. Vra vir Oscar Pistorius. En Henri van Breda. En Nigel Plaatjies ... En vir ons eie Madiba, wie se vryheid vir 27 jaar van hom gesteel is omdat hy vir die vryheid van almal in die land opgestaan het. Maar hy het steeds teruggekom en ons vrygemaak van die onmenslike wette wat mense van hulle menswaardigheid beroof het! Of gewone gevangenes (wat hul straf verdien), wie se vryheid van beweging beperk is deur die verkeerde keuse wat hulle gemaak het. Mure Maar myns insiens hoef mense nie in ’n tronk te wees om hul vryheid in te boet nie. Jy hoef nie in ’n letterlike tronk te wees om agter tralies te wees nie! Ons skep soms ons eie tralies waaragter ons veilig voel en ons eie vryheid inboet. Ons bou selfs hoë mure en heinings rondom ons huis en sterf dan ironies genoeg soms buite die hoë tralies en omheinings in ongelukke of kapings! Ons is bang om kopskuiwe te maak en uit ons gemaksones te beweeg omdat ons gemaklik geraak het in die “tronk” waarin ons “vrylik” kan beweeg! Ten slotte draai ons onsself ’n rat voor die oë as ons dink ons is volkome vry, want die stryd om vryheid is nog nie klaar gestry nie. Nie terwyl sommige mense nog krepeer en nie behoorlike drink­water of sanitasiegeriewe het nie. En ook nie terwyl ons staatsondernemings in duie stort en ons politici korrup is nie.