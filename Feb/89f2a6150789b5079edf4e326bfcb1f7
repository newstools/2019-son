DIE vonnis wat ’n voormalige munisipale bestuurder van Oudtshoorn in 2017 in die Oudtshoorn-streekhof opgelê is, is in die Kaapse hooggeregshof van vyf jaar tot twee jaar verminder. Martin Noël Petersen het hom tot die hooggeregshof gewend nadat hy in 2016 deur streeklanddros Marilyn Cannon skuldig bevind is aan vyf klagte van die oortreding van die Wet op Munisipale Finansiële Bestuur. Die hooggeregshof het die vonnis verminder ten opsigte van twee klagte wat saam beskou word as een vir die doel van vonnis. Landdros Cannon het bevind dat Petersen in 2010, nadat hy heraangestel is as munisipale bestuurder van Oudtshoorn, sy posisie misbruik het toe hy IBR, ’n konsultasiefirma, aangestel het tot voordeel van homself en/of ’n ander persoon. Die “ander persoon” is Ian Kenned, eienaar van IBR. Meer as R2 miljoen is tussen Oktober 2010 en Junie 2011 aan IBR uitbetaal.