SRI Lanka het die eerste krieketspan van Asië geword om ‘n toetsreeks in Suid-Afrika te wen toe hulle die Proteas Saterdag met 8 paaltjies gewen het. Kusal Mendis (84) en Oshada Fernando (75) het ‘n vennootskap van ?? om die derde paaltjie aangeteken om die teeboere tot ‘n geskiedkundige reeksoorwinning te lei. Sri Lanka wen die toetsreeks 2-0. Mendis, wat as speler van die wedstryd aangewys is, en Fernando het die dag op 60/2 begin nadat die aanvangskolwers, Lahiru Thirimanne en Dimuth Karunaratne laat gistermiddag hul paaltjies verloor het. Die twee het vroegoggend senuagtig voorgekom, maar vasgekop en deurgedruk om hul teiken van 198 voor middagete te bereik. Die Sri Lankane het slegs 45 boulbeurte nodig gehad. Sri Lanka het die Proteas vir 'n skamele 154 uitgeboul in hul tweede beurt. Die kaptein Faf du Plessis was die enigste een wat 'n noemenswaardige bydrae kon lewer met sy 19de toetsvyftigtal. Kusal Perera is as Speler van die reeks aangewys. Perera het in die eerste toets 153 aangeteken om saam met die laaste kolwer Vishwa Fernando die wedstryd te beklink. Perera se 224 lopies teen 'n gemiddelde van 112.00 was ook die meeste vir die reeks. Die kaptein, Karunaratne, het na die wedstryd gesê sy span se reekssege is danksy die harde werk wat vooraf ingesit is. "Dis regtig 'n great gevoel. Dit is nie maklik om na Suid-Afrika te kom en 'n reeks te wen nie." 