HIERDIE is nie jou gewone Seepkis nie. Die operating word vir die week is “classic”. Want môre en Sondag is dit weer tyd vir die George Old Car Show. Dit sal die 23ste een in dié Suid-Kaapse dorp wees. En as ek praat van classic, dan praat ons van karre van voor 1975, nè. Daar kom karre van regoor die land. En baie van hulle is skaarser as hoendertande. Dit sluit drie baie skaars (en so oud soos die berge self) eensilinder-voertuie in soos die Crankhandle-klub se 1901-model Benz wat deur Harvey Metcalf bestuur word, Ali van Jaarsveld se 1902-model Peugeot en Tom van der Vyver se 1904-model De Dion-Bouton. Dan is daar ook nog Nic Middelmann se Nordenfeld uit 1907, die enigste van sy soort in die wêreld, en Richard, sy broer, se 1911 EMF. Volgens die organisers se pressie val die fokus van die show juis vanjaar op die skaars exotics. Die spesiale ou motors wat gister aan die Veteraan-toer deelgeneem het, vorm deel van die display van sowat 800 voertuie op die velde van die PW Botha-kollege in Yorkstraat. Slegs voertuie wat voor 1975 vervaardig is en wat vooraf geregistreer is, mag afgeshow word. As ons praat van skaars, dan praat ons van skaars. Ek is veral opgewonde oor skaars Mercedes-Benz-waens uit dr. Waldo Scribante se privaat versameling in sy Scribs Benzeum. Daar gaan onder sowat 100 voertuie uit daai stal wees wat skou toe kom. Die eerste kar wat hy in 1996 aangeskaf het, is ’n 1965-model W112 Mercedes-Benz 300 SEL, waarvan slegs 1 546 ooit gemaak is. Die kar het lug-suspensie en was die topmodel van die reeks, wat ook bekend staan as die Königsflosse. Grond “Die mees onlangse voertuig wat ek by my versameling gevoeg het, is ’n 1993-model W140 600 SEL of Grosser/Grand Mercedes met ’n V12-enjin en ongelooflike ingenieurswerk. “ ’n Mens hou aan soek en hou jou ore op die grond. Vir my is die soek en koop van die karre baie interessant – ek het selfs twee karre op e-Bay gekoop!” Die drie oudste voertuie in sy versameling is ’n 1913-model Benz 8/20PS Touren­wagen, ’n 1935-model Mercedes-Benz 130H met ’n enjin agter (wat byna soos die vroeë VW Beetle lyk), en ’n 1938- model Mercedes-Benz 320 Sedan, wat een van net 11 in die wêreld is. Scribante besit ook drie voertuie wat bekend staan as die M100’s oor hulle ’n M100-enjin het met ’n enjinkapasiteit van 6,3 liter. Dit sluit ’n 1969-model W100 Mercedes-Benz 600 in – ’n hit onder rock stars, diktators en royals. Maar soos die ad sê: “But wait, there’s more!” Hekke Jy kan wraggies vir jou ’n ou kar koop op die show as jy wil! Om nie eens te praat van allerhande ander stalletjies en eetgoed nie. Môre (die hekke maak 07:00 oop) kos dit vir Ma en Pa R60. Ouma kom in vir R45 en Boet en Sus kom in vir R30 elk. Die hekke maak môreaand 18:00 toe. Sondag kos dit R25 vir grootmense, R20 vir pensioentrekkers en R15 vir skoliere. En Sondag begin die show 08:00 en maak 14:00 toe. Entry tickets is ook aanlyn beskikbaar deur Quicket op die Events-blad van die show by scocc.co.za.