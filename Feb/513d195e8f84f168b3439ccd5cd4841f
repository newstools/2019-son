COLIN Ackermann is weer gereed om vir die Warriors te speel. Dié puik kolwer is weer fiks nadat hy ’n ribbesering in die meerdaagse reeks opgedoen het. Hy het dié seisoen nog nie in die One Day Cup diens gedoen vir die onoorwonne Oos-Kapenaars nie. Die Warriors se afrigter, Rivash Gobind, het bevestig dat Ackermann oorweeg sal word vir die wedstryd môre teen die Dolphins in Durban. Gobind sê: “Ackermann is al baie jare ’n staat­maker vir ons. So, ons is bly hy is weer fiks.” Hy sal egter kopkrap oor watter kolwer hy moet weglaat om plek te maak vir Ackermann. Matthew Breetzke het tot dusver verrassend goed gevaar en Lesiba Ngoepe het Vrydag skitterend gespeel. Kandidaat Dit was in die Warriors se sege van 37 lopies oor die Knights in Kimberley. Marco Marais wag nog vir sy geleentheid en Eddie Moore is ook ’n kandidaat ná sy voortreflike ver­tonings in meerdaagse wedstryde. Gobind sê: “In die verlede het ons op ’n kerngroep gesteun. “Ons het egter nou ’n tweede linie van speler wat reg is om aan te meld en te perform. “Dit maak spankeuses effens moeiliker, maar dit is wat ons wil hê. “Spelers is nie onder druk om hul plekke te behou nie, maar elke speler moet weet hy kan nie op sy louere rus nie. “Marco is fantasties in provinsiale krieket en het ook in die Mzansi Super League gewys wat hy kan doen. Hy is altyd in die mix.”