ELKE dag word minstens 10 mense in die Wes-Kaap vermoor. Die Wes-Kaapse minister van gemeenskapsveiligheid, Alan Winde, sê daar is eenvoudig te min cops om die slagting stop te sit. In een van die mees onlangse voorvalle is twee mans Maandagaand in Mitchells Plain afgemaai. Die voorval het 20:20 in Bostonstraat, Portlands, gebeur. Die twee mans, van onderskeidelik 20 en 32, het in ’n motor gesit toe daar op hulle losgebrand is. Die gewonde driver het probeer wegry, maar teen ’n Vibra­crete-muur vasgery. Hy en sy passasier het op die toneel gesterf. Jody Heuvel (26) is ook Maandagaand doodgeskiet. Die voorval het 18:40 in Hoofweg in Delft voor ’n supermark gebeur. Heuvel is verskeie kere in die rug geskiet en is op die toneel dood. Volgens kol. Andrè Traut, ’n polisiewoordvoerder, is niemand nog gearresteer nie. Winde het gister ’n briefing gegee oor sy eerste 100 dae in die ministerspos. Hy het gesê in die Wes-Kaap is net 1 cop vir elke 509 inwoners. Hy vind dit baie kommerwekkend. In Kaapstad self is dit nog erger: Vir elke 560 inwoners is net 1 cop beskikbaar. Winde beplan ’n twee dae lange Safer Cape Town-konferensie met alle rolspelers wat misdaad beveg, onder wie Bheki­ Cele, nasionale minister van polisie, en Helen Zille, Wes-Kaapse premier. Sy kantoor het ook die eerste beloning van R10 000 uitbetaal vir inligting wat gelei het tot die konfiskering van onwettige vuurwapens. Winde het gesê: “Te veel mense gaan weens swak polisiëring op die Kaapse Vlakte dood. Dit is meesal onskuldige kinders en vroue wat in bendes se kruisvuur beland. “Die polisie het nie die mannekrag of hulpbronne om die gemeenskappe te patrolleer nie. Die Wes-Kaapse departement van veiligheid het ’n ekstra R26 miljoen begroot vir die bekamping van misdaad.” Gewaarsku Die Wes-Kaapse departement van gesondheid het gister gesê hy is self onder groot druk weens die geweld in die provinsie. Dinge kan net erger raak, het die provinsiale minister van gesondheid, dr. Nomafrench Mbombo, gewaarsku. (Lees die volledige berig op bl. 6.)