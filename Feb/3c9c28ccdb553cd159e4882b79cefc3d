’N PLAASLIKE munisipaliteit het die verrysing van ’n eksklusiewe wit dorpie tydelik gestop. Die omstrede destydse kubus­koning, Adriaan Nieuwoudt, is die eienaar van die maatskappy Eureka Limited. Donderdag was die sukkelende Kamiesberg-munisipaliteit (KM) in Garies in die hof hieroor. Die KM het ’n dringende aansoek by die hof ingedien om Pieter Albertus Schreuder, eienaar van die plaas Dikdoorn, te stop om verder (en onwettig) enige geboue en/of strukture daar op te rig. Nieuwoudt was in die hof en nie Schreuder nie. Laasgenoemde is die respondent wat beweer het hy het Dikdoorn aan Nieuwoudt verkoop. Die transaksie word egter eers in Mei 2021 afgehandel, aldus die aktekantoor. Landdros Joshua Klasse het ’n tydelike interdik toegestaan. Dit verbied Schreuder (en andere) om verder aan te gaan met die oprigting van geboue en strukture. Houding Voor dit het die twee partye se regslui mekaar rof en grof gepak. Volgens adv. Carlo Viljoen (vir Schreuder) het die KM sy kliënt daarvan weerhou om die “nodige vorm” te bekom ten opsigte van die goedkeuring van bouwerk. Hy het gekap na die KM se advokaat, Adrian Montzinger: “Die Kamiesberg-munisipaliteit openbaar ’n vyandige en rassistiese houding teenoor my kliënt. Hulle sal nou alles probeer om sy bouplanne af te keur.” Montzinger het teruggekap met: “Julle maak ’n dorp sonder reëls en regulasies. Dis regsnert om nou selfbeskikking te gebruik in terme van die internasionale reg. Julle ontken dan nie dat julle onwettig opgetree het nie.” Op 15 Maart word Nieuwoudt se aansoek vir dorpstigting in Kimberley se hooggeregshof aangehoor. Die KM staan dit teen.