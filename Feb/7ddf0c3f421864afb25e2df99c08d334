DIE verskyning van die Suid-Afrikaanse Rugbyunie voor die Suid-Afrikaanse Menseregtekommissie (SAMRK) is ’n waterskeiding vir SA sport. Die rugbyunie is deur ontstoke ondersteuners voor die kommissie gesleep. Die voorval het verlede jaar glo op Loftus Versfeld in Pretoria by die toetswedstryd tussen die All Blacks en Springbokke gebeur. Volgens die klaer is daar na hom en vriende op rassistiese wyse as lede van die Economic Freedom Fighters verwys. Dit is na my mening ’n baie interessante wending in hoe daar met sportbeheerliggame in die toekoms gedeal moet word. Die klaer het glo ná die beweerde voorval ook verskeie kere sonder sukses probeer om met SA Rugby in verbinding te tree. Na my mening is die klaer se aksie baie interessant en skep dit hoop vir talle spelers en klubs wat glo hulle word nie deur hul onderskeie unies geken nie. Volgens die klaer het SA Rugby geen meganismes of beleid in plek om die probleem van rassisme in sta­dions te bekamp nie. Maar dit gaan nie net oor rassisme nie. Talle rugbyklubs en veral spelers kla dikwels dat hul regte deur hul onderskeie provinsiale beheerliggame misken word. Die SA Rugby-bewaarder van die sport in die land moet verantwoordelik gehou word om ’n beleid in plek te hê om toeskouers se gedrag by wedstryde te beheer. ’n Mens kan maar net hoop dat sportklubs en spelers se oë nou vanweë die ondersteuners se aksie oopgegaan het. Die onlangse aksie van Paul Treu om sy misnoeë uit te spreek oor die behandeling wat hy van mede-afrigters by die Westelike Provinsie kry, is nóg ’n voorbeeld van waar die nasionale liggaam ook nie tussenbeide getree het nie. Ek is van mening dat SA Rugby as die moederliggaam ’n verantwoordelikheid het om toe te sien dat gelykheid in die werkplek gehandhaaf word. Treu se probleem behoort in die eerste plek na SA Rugby verwys te geword he t. Wat ook al die uitslag van die SAMRK gaan wees, dit sal na my mening SA Rugby en ander sportbeheerlig­game tot ’n nuwe benadering bring oor hoe hulle hul affiliale en ondersteuners behandel. Sport is deel van ons samelewing en glad nie administrateurs se ATM’s of persoonlike besitting nie. Die publiek en klubs, asook spelers, moet nou hul regte begin uitoefen. Dit help nie jy kla nie. Die Grondwet is duidelik – en dit is dat  almal op gelyke wyse behandel moet word.