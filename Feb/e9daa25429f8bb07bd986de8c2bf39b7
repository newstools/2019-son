TERWYL inwoners van Bishop Lavis besig was met ’n biduur vir twee vermoorde vroue van die gebied, is nog twee mense vermoor. Keaton Johnson (16) en sy vriend Matthew Pedro (23) is Sondagmiddag doodgeskiet. Carryn Koopman (18), hul vriendin, is in die gesig en rug en ’n onbekende man in die been gewond. Silvia Johnson, Keaton se hartseer ouma, sê: “Hulle het onskuldige bloed laat vloei, maar elke hond kry sy dag.” Keaton is in die nek en kop geskiet en is met sy aankoms by die hospitaal dood. Pedro is in die kop geskiet en is op die toneel dood. Volgens Carmen Johnson, Keaton se ma, was sy by ’n vriendin se huis toe sy die skote gehoor het. Carmen sê: “Ek het uitgehardloop en iemand het geskree hulle het vir Keaton geskiet. “Ek was so geskok dat ek omgedraai het en wou niks sien nie. “Toe ek later afgaan, het hy onder bloed daar gelê. Hy het nog ge­lewe.” Sy pa, Graham van Neel, sê: “Ek het heeltyd met hom gepraat, terwyl ons vir die ambulans gewag het. “Sy oë was oop. Ek het vir hom gesê ek is lief vir hom. Daar het trane by sy oë uitgekom en ek het dit afgevee. “Die ambulans het eers drie ure ná die tyd uitgekom en met hom na die hospitaal gejaag. Hy is met sy aankoms by die hospitaal dood.” Volgens John van Neel, sy oupa, was sy kleinkind ’n lieflike mens en hy was nie ’n gangster nie. Koeël “Almal het hom geken en van hom gehou. “My kleinkind kon nog gelewe het as die ambulans nie so lank gevat het nie.” ’n Familielid van die meisie wat raak geskiet is, sê: “Haar toestand is stabiel. Die dokters het die koeël wat in haar rug en nek was, uitgehaal. “Sy was laas jaar in matriek en moes Woensdag by die polisiekollege aanmeld.” Volgens Keaton se familie het die jongens gekom om drie vermeende gangsters wat by Keaton en sy maats gesit het, te skiet. Die drie het weggehardloop en is nie gewond nie. Volgens kapt. FC van Wyk, ’n polisiewoordvoerder, het drie mans uit ’n blou Volkswagen Vivo gespring en op die groep losgebrand. Niemand is nog gearresteer nie en sake van moord en poging tot moord is geopen. Die voorval het om en by 10:15 in Anthonystraat, Silvertown, gebeur. Die man het op pad na die hospitaal aan sy wonde beswyk. Die cops het vyf koeëldoppies op die toneel gekry. Niemand is gearresteer nie.