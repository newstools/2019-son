DIE polisie in die Baai doen ’n beroep op bejaardes, veral dié wat alleen woon, om ekstra versigtig en alert te wees wanneer hulle by die huis is. “Bejaardes is kwesbare slagoffers vir misdadigers en hulle vertrou dikwels ook vreemde mense en laat hulle dus in hul huise toe,” verduidelik kol. Priscilla Naidu, ’n polisiewoordvoerder. Dié waarskuwing kom nadat ’n 79-jarige man Dinsdag by sy huis in Mount Pleasant beroof is. Luidens polisie-inligting was die bejaarde man 09:30 buite sy huis. “Die klaer onthou toe hy by sy huis wou ingaan, het hy geval en ’n paar minute later wakker geword. “Toe hy wakker word, het hy besef ’n onbekende bedrag kontant van hom is weg. “ ’n Tuinier wat drie weke terug by sy huis begin werk het, was daar op die dag van die voorval. En dié was ná die roof missing.” Hekke Daarom versoek die polisie die publiek, veral bejaardes, om enige tuin- of huiswerkers eers behoorlik te interview en copies van hul ID’s en bewyse van adresse te kry voordat hulle toegelaat word om werk te doen. “Moet ook nooit enige deure of hekke oop los terwyl daar ’n casual werker werk nie. Maak ook seker familie of vriende loer by jou huis in en laat hulle weet wanneer jy iemand kry om by jou huis te werk. “Moet nooit vreemdelinge vertrou en hulle in jou huis toelaat nie, maak nie saak hoe eg hulle voorkom nie. “Alarmstelsels moet ook aangeskakel word wanneer jy saans gaan slaap.” Die polisie doen ’n beroep op bure om ’n oog te hou oor bejaardes en hulle moontlik selfs saans te help om seker te maak die deure is gesluit. “Bejaardes is belangrike pilare­ in ons gemeenskap en hul welstand en veiligheid moet beskerm word.”