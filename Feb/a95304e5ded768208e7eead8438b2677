’N GRUSAME botsing Vrydag op die N2 tussen Botrivier en Caledon het na verneem word die lewe geëis van Rene O’Ehley, dogter van die voormalige Springbok Gysie Pienaar. Kenny Africa, Wes-Kaapse verkeershoof, het bevestig ’n vrou aan die stuur van ’n Volkswagen Polo is dood in dié botsing, waarby drie ander voertuie ook betrokke was – twee Mercedes-vragmotors en ’n Hilux-bakkie. Die Polo het trompop met een van die lorries gebots. O’Ehley, suster van die voormalige Bok- en Sharks-speler Ruan Pienaar, het met haar man en twee kids in Bredasdorp gewoon. Sy was ’n gr. R- onderwyseres. – News24