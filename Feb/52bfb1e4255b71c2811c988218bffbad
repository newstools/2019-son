DIE nuwe akademiese jaar het gou bloedneus gekry. Voordat een sin in enige akademiese boek nog geleer is by die Kaapse Skiereiland-Universiteit vir Tegnologie (KSUT) is twee busse by die Bellville-kampus al gister vroegoggend aan die brand gesteek. Boonop is die administrasiegebou se vensters met klippe bestook. Niemand is tot dusver in verband met die voorval gearresteer nie. Die voorval het gevolg nadat studente wat aandring op blyplek by die KSUT, shacks by die kampus opgerig het. Son het gister berig die studente het tot dié stap oorgegaan. Hulle beweer die KSUT-bestuur versuim om blyplek aan studente in nood te verskaf. By Son se aankoms gister op die kampus was die situasie stil maar gespanne en die lesings het voortgegaan soos normaalweg. ’n Student wat anoniem wil bly, sê die chaos het gevolg nadat die shacks in die namiddag afgebreek is. Die KSUT sê in ’n persverklaring die brandstigting en vandalisme by die Bellville-kampus beïnvloed die motivering van die personeellede. Sedert die begin van die #FeesMustFall-veldtog in 2015 gaan die personeel al deur ’n traumatiese periode. Gyselaar Die verklaring lui: “Die SAPD ondersoek die nag se voorvalle en arrestasies sal beslis volg. Daar word na die welstand van 40 000 personeellede omgesien. “Studente sal nie gyselaar gehou word deur ’n minderheid wat ’n selfsug­tige­­ agenda najaag nie. “Pogings om kampusse te sluit, lesse te ontwrig en eiendomme te vernietig sal nooit die antwoord wees vir effektiewe bespreking nie. “Ons vra ondersteuning vir personneellede en studente terwyl ons probeer veg teen die pogings om ons universiteit te destabiliseer.” Volgens Lauren Kansley, ’n KSUT-woordvoerder, was daar gister geen ontwrigtings­ van klasse of werk nie. ’n Polisiewoordvoerder, kapt. FC van Wyk, sê die polisie ondersoek ’n saak van kwaadwillige saakbeskadiging en brandstigting. Ontplooi Hy sê niemand is in dié stadium al in verband met die voorvalle by die KSUT gearresteer nie. “Polisiebeamptes is steeds in die area ontplooi om wet en orde toe te pas,” voeg Van Wyk by. “Ons vra die betogers om hulle goed te gedra wanneer hulle aan ’n betoging deelneem.”