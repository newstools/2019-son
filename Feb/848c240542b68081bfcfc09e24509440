SONLANDERS kan die naam Kea­shan-Taye Pietersen gerus onthou. Dié talentvolle 11-jarige Wellingtonner het die tonge tans behoorlik aan die gons met haar uithaler-prestasies op die atletiekbaan. Sy was verlede jaar die vinnigste 11-jarige meisie in die Wes-Kaap oor 80 m, sowel as die 100 m. Sy was boonop landwyd tweede in verspring in haar ouderdomsgroep. Sy is vanjaar nog onoorwonne oor 100 m, 150 m en verspring vir meisies o. 12. ’n Video van haar wat ál haar teenstanders verbysteek nadat sy bykans laaste die stok in die 4x100 m-aflos se finale been ontvang het, het onlangs viral gegaan in die sosiale media en menige atletiekliefhebber verstom. Kaartjies “Ek was ver agter en in ’n stadium het ek gedink ons gaan die aflos verloor, maar ek het geglo en my spoed het ons deurgedra,” sê die skugter Wellington Primêr-leerder­. Keashan-Taye en haar mammie, Au­drey, het laas jaar die première van die dokumentêre fliek 43.03: The Wayde van Niekerk Story bygewoon nadat Audrey kaartjies in ’n kompetisie gewen het. Dié glansaand by die V&A Waterfront is onder andere deur Wayde en sy vrou, Chesney, asook Chad le Clos, Cheslin Kolbe en sy vrou, Layla, en Rachel Kolisi bygewoon. Kece, soos haar familie en vriende haar noem, het die rooi tapyt met die Olimpiese en wêreldkampioen in die 400 m gedeel, foto’s geneem en sy handtekening gekry. “Wayde was nog altyd my star en ek kon amper nie ’n woord uitkry toe ek die geleentheid kry om met hom te praat nie, sê die gr. 7-leerder met oë vol sterretjies. Die verteenwoordigers van een van Wayde se borge, T-Sys­tems, het daai aand belowe om ’n paar getekende Adidas-hardloopskoene aan Kece te stuur. ’n Paar dae later is daad by woord gevoeg en die skoene met personalised boodskappe en handtekeninge is van Wayde aan die jong naelloper besorg. Keashan-Taye, wat ook uitblink in netbal, het die toekenning vir sportmeisie van die jaar op Wellington Primêr se prysuitdeling ontvang en Wayde het foto’s daarvan op Twitter gesien. Gedeel Die boorling van Kraaifontein het toe navrae oor Keashan-Taye se skoen- en klere-sizes gedoen en ’n paar weke later peperduur Adidas-spykerskoene, -tekkies en -uitrustings aan Kece in Wellington gepos. ’n Video van die oorhandiging is daarna in die sosiale media gedeel en dit het weer groot opslae gemaak. Die video is tans meer as 37 000 keer op Facebook geview. Audrey is baie trots op haar dogter. “Vir my as enkel­ouer is dit voorwaar ’n voorreg om so ’n talentvolle dogter te hê,” sê die mammie. “Die afgelope 11 jaar was glad nie maklik nie – maar definitief die moeite werd. Met God aan ons sy is niks onmoontlik nie. My familie en vriende ondersteun ons oneindig baie en ons is hulle ewig dankbaar. Ek sê altyd vir Keashan-Taye sy moet nederig bly, haar voete plat op die aarde hou en nooit haar roots vergeet nie.” Audrey noem sy was in haar jonger dae baie lief vir dans en haar ouma het nie baie daarvan gehou nie. “Ouma het altyd gebid dat die Here my voete moet kom vasmaak. Toe gee Hy my ’n kind en maak haar voete los.” Volgens Kece se afrigter, Jacques Bothma, ontwikkel sy nog. “Ons moenie vergeet dat sy eers einde vandeesmaand 12 word nie. Alles wat ons nou doen, is deel van haar development. Ons moet nog werk aan sekere aspekte, maar ons is happy met waar ons tans is,” sê die stigter van Believe Sports Ministries in die Paarl.