SUID-AFRIKA se krieketspan sal vandag en môre kliphard in Port Elizabeth oefen om sake teen Sri Lanka reg te stel. Sri Lanka het Saterdag op Kingsmead binne vier dae ’n skoksege met een paaltjie oor die Proteas in die eerste toets behaal. Daar is dus baie dinge vir die Proteas om reg te stel wanneer die tweede en laaste toets oormôre op St. Georgepark begin. Albei spanne het gister in die Baai aangekom, maar dinge gister nog rustig gevat. Baie van die Proteas het Sondag op die gholfbaan in Durban ontspan om van die nederlaag te herstel. Suid-Afrika se bestuurspan sal vandag ’n kykie na die toestande op St. Georgepark kry. Die Proteas se kaptein, Faf du Plessis, is duidelik bekommerd daaroor dat die toestande in die Baai die besoekers sal bevoordeel. Hy maak nie ’n geheim daarvan dat hy Sri Lanka eerder op die Hoëveld sou wou pak nie. ’n Stadige blad waarop die bal nie hoog sal wip nie lyk na ’n uitgemaakte saak terwyl die warm weer dié week in Port Elizabeth voortduur. Bekommerd Du Plessis reken dit sal draaiboulwerk ’n groot faktor maak. Hy het volle vertroue in die linksdraaier Keshav Maharaj om die Proteas op die wenpad te plaas. “Maharaj was ongelukkig om in Durban nie baie meer paaltjies te neem nie,” het Du Plessis gesê. “Hy is ’n wedstrydwenner en het fantasties geboul. Hy het met ongelooflike ritme geboul.” Vier spesialis-naatboulers was saam met Maharaj nie genoeg om in Durban te wen nie. Kagiso Rabada en sy makkers sal dus oorgehaal wees om beter te doen.