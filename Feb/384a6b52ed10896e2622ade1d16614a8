“WAAR’S die twins? Waar’s die twins?” Dis dié aanhoudende vraag uit onskuldige kindermondjies wat die hoof by E-Jay en Em-Jay Eksteen (4) se crèche laat besluit het om ’n kers­lig-aanddiens vir hulle te hou. Die Eksteentjies was ’n highlight vir baie van hulle maatjies by Gina’s World of Love Day and Aftercare in Kleinvlei. E-Jay en Em-Jay het onlangs gesterf nadat hulle brandwonde in ’n brand by hul ouma se huis opgedoen het. Hulle nefie Denzil Abrahams (3) het ook verbrand, maar hy het oorleef en sterk nog in die hospitaal se brandeenheid aan. Woensdagaand tydens die gedenkdiens het kinders kerse aangesteek vir die twee maatjies wat hulle klaar baie mis. Die linge se maats se ouers, asook die Eksteen-egpaar, Earl en Melissa, het die gedenkdiens bygewoon. Georgina Julius, die crèche se hoof, sê: “Die tweeling sal onthou word vir hulle spontaniteit en breë glimlagte. “Hulle het geweet hoe om mense te laat lag en hulle positiewe energie en liefde vir die lewe was aansteeklik.” Julius sê die tweeling was baie intelligent en het baie gou geleer. “As ons iets nuuts geleer, het was hulle twee baie gou om dit te repeat,” sê sy. Julius sê die nuus oor die brand was vir haar soos ’n nagmerrie waaruit sy net wou wakker skrik. Julius glimlag en voeg dan by: “Ek was baie blessed om die tweeling by my crèche te gehad het. “Hulle was soos familie, want hulle was van die eerste kinders wat die crèche begin bywoon het. “Dis ’n groot slag vir ons almal, maar hulle stemmetjies en positiewe energie sal vir altyd onthou word.” Die tweeling word môre begrawe. Die diens begin 09:00 in Kleinvlei se gemeenskapsaal.