DIE Warriors se krieketspelers kan vergewe word as hulle ná vier wegwedstryde aan die halfeindronde van die One Day Cup begin dink. Een van dié vier wedstryde het weens reën nie ’n uitslag opgelewer nie, maar die Warriors het die ander drie gewen en is tans die enigste onoorwonne span. Die Warriors het Dinsdagaand op Kingsmead in Durban volgens die Duckworth-Lewis-metode met ag paaltjies oor die Dolphins geseëvier. Nóg ’n sege sal die Warriors waarskynlik die eerste span maak wat na die halfeindronde deurdring. Sisanda Magala is vir sy vyf paaltjies as die speler van die wedstryd in Durban aangewys. Die Warriors se kaptein, Jon-Jon Smuts, en afrigter, Rivash Gobind, is vol lof vir wat hulle boulers tot dusver in die reeks vermag het. “Ek is baie bly vir Magala dat hy vyf paaltjies geneem het. “Ál vier naatboulers het baie goed geboul. Hulle het sake verander toe dit gelyk het asof die Dolphins ’n groot telling sou kry,” het Smuts gesê. Die nuwe Protea Anrich Nortjé, Andrew Birch en Lutho Sipamla het saam met Magala die Dolphins onder druk gehou. Met die kolf was Gihahn Cloete (55) en Smuts (42*) vuurwarm vir die Oos-Kapenaars. Die Warriors speel môre hulle eerste tuiswedstryd teen die Lions op Buffalopark in Oos-Londen. Gobind wil sien dat sy span meer bestendig in hul vertonings is. Lof Die veldwerk was in Durban nie waffers nie en hulle sal teen die Lions beter in dié afdeling wil vaar. Nortjé sal nie dan vir die Warriors beskikbaar wees nie, want hy’t saam met die Proteas vir die eendaagse reeks teen Sri Lanka begin voorberei. Die naatbouler is vol lof vir die goeie vertonings onder druk en die spanpoging wat verantwoordelik is vir die Warriors se eerste plek op die punteleer.