DIE talentvolle 21-jarige Mo George van die Bo-Kaap het die coaches van die sangkompetisie The Voice South Africa in vervoering. Mo sê nóú is die regte tyd vir hom om daaraan deel te neem. Hy sing al sedert sy 11de jaar. Mo sê sy twee broers Mujahid, wat ook ’n bekende sanger is, en Yazied, asook sy suster, Shameegah, is sy grootste inspirasie. Dis met Etta James se “At Last” waarmee Mo die beoordelaars verras het. En daarmee het hy toe ook sy plek in die volgende uitklopronde van die kompetisie oop gesing. Mo sê hy wil baie graag hê dat sy musiek gewild moet wees, want hy weet hy is geroep om die wêreldverhoog te betree. Oor sy performance vertel hy: “Ek was baie senuagtig, maar toe kalmeer ek, want ek het vir myself gesê dié is mý show. “Ek wil ook bewys dat ’n manlike sanger Etta James se songs kan sing.” En dít het Mo net mooi reggekry. Nadat die coaches Lira en Francois van Coke omgedraai het, was Lira verbaas dat dit ’n man is wat Etta James so gesing het. Lira bestempel Mo as ’n “elegante sanger” wat baie goeie beheer oor sy stem het.