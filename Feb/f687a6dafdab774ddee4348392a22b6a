DIE Warriors is daarop ingestel om die eindstryd van die eendaagse reeks tuis te speel. Die Oos-Kaapse span se veldtog daarvoor begin Vrydag op Bolandpark teen die Cape Cobras. Basheer Walters, die Warriors se ervare snel­bouler, sê die span wil van die begin af ’n impak maak. Hy sê: “Ons beoog om die beste moontlike begin te maak. “Ons vat gewoonlik ’n ruk om aan die gang te kom, maar anders as gewoonlik wil ons dié keer met ’n oorwinning begin. Die boorling van Gelvandale sê hulle het goed gevaar in die vierdaagse reeks en wil daarop voortbou. Misgeloop Walters sê: “Ons het altyd ge­sukkel in die vierdaagse reeks, maar ek dink ons het dié seisoen goed gevaar. “Al het ons die titel die vorige seisoen met ’n punt misgeloop en al was ons vanjaar derde, het ons goeie krieket gespeel. “Dit sal baie lekker wees as ons weer ’n eindstryd hier op St. George­park kan speel – dís waarna ons strewe. “En met die groep spelers wat ons het, dink ek dis binne ons bereik.” Daar is wel kommer oor Simon Harmer, wat sy vinger in die vierdaagse reeks beseer het. Harmer het ’n plaat in sy vinger en sal hom dalk eers later by die span aansluit.