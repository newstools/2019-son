TWAALF jaar lank het hy sy lewe gemors en die volgende high nagejaag. Nou is Ignacio Schneider (36) van Gelvandale in die Baaise noordelike gebiede al langer as drie jaar skoon. Daarom het hy Anathallo, ’n rehab vir substance abusers, in 2016 as ’n NPO geregistreer. “In Desember 2015 het ek ophou dwelms gebruik nadat ek gefire is by my werk omdat ek geld gesteel het. “Ek was 12 jaar lank verslaaf aan cocaine en crack co­caine. Ek was in en uit rehab. Ek was ook ’n alkoholis van 16 jaar oud af en teen 20 het ek dwelms soos ecstasy gebruik,” vertel Schneider. In 2006 het Schneider van sy kop afgegaan toe hy hoog was op dwelms. Sy seun was vyf maande oud en Schneider het geglo hy verdien ’n beter pa. “Ek het myself met ’n mes in die bors gesteek – dit was ’n suicide attempt. “Die dokters het 32 staples in my lyf gesit.” Schneider is telkemale gearresteer vir dwelmverwante misdade. Sy verhoudings met ander mense was gebroke en sy ouers kon hom nie alleen in hul huis vertrou nie. In Mei 2016 het Schneider sy eie recovery-program geskryf, wat gebaseer is op die kennis wat hy in die 12 jaar as verslaafde opgedoen het. In die program steun hy ook op spirituele beginsels en hy rus diegene wat aan sy program deelneem, toe met praktiese lewensvaardighede. Schneider meen daar is steeds te min rehabs in die Baai, veral in die noordelike gebiede. Zarina Ghulam van die Nationwide Treatment Centre for Alcohol and Drug Abuse sê: “Daar is definitief ’n tekort aan rehabs vir mense wat werkloos is. Om in ’n rehab te bly, kan enige iets van R7 000 per maand of meer kos. “”Ons help mense waar ons kan en verwys hulle na die nodige instansies toe.” Ghulam sê voorkoming is baie belangrik en die organisasie het gereeld bewusmakingsveldtogte by skole. Volgens haar is kinders van so jonk as 10 jaar oud verslaaf aan dagga. Maandae is Schneider beskikbaar by die Gelvandale-gemeenskapsentrum, Dinsdae by die Chatty-gemeenskapsaal en Woensdae by die Bethelsdorp Resource Centre­. Die kantoorure is 08:00 tot 13:00. Vir meer inligting, skakel 073 302 7666 of stuur ’n e-pos aan ignacio@anathallo.co.za. Diegene wat die sentrum wil kontak, skakel gerus 076 272 3804.