’N LAITIE (13) is voor sy klasmaats verneder en soos ’n ou misdadiger in boeie uit sy klaskamer gelei. Dit alles oor ’n suikermonitormasjientjie waarvan hy beskuldig is dat hy dit gesteel het. Elzanne Gabriels, die mammie van die tingerige gr. 7-leerder van die Primêre Skool Groenheuwel in die Paarl, is geskok, vernederd en uiters vies. Dis nie wat sy as ma wou hê haar seun Bjorgen Ga­briels moes deurmaak nie. Elzanne verduidelik dat ’n onderwyser Maandag by haar seun se skool hom beskuldig het van diefstal nadat haar suikermonitormasjientjie voete gekry het. “Die juffrou het glo die polisie gebel en hulle in die klaskamer laat inkom. Die juffrou het hom uitgewys as die een wat die masjien gesteel het en die polisiebeamptes het toe boeie aan hom gesit,” sê sy. Gabriels sê haar seun het aan haar verduidelik dat die polisie hom toe uit die klaskamer gelei het met die boeie om sy gewrigte en sy hande agter sy rug en hom gevra om vir hulle te wys waar hy op die skoolterrein was. “Hulle wou hê hy moet vir hulle gaan wys waar hy die suikermasjien weggesteek het. Hy het herhaaldelik vir hulle gesê hy het dit nie gevat nie, maar niemand wou hom glo nie,” vertel sy. Gabriels sê sy was nooit oor die voorval ingelig nie en het niks van die skool gehoor terwyl die drama afgespeel het nie. “Ek was só geskok toe ek my kind sien uitklim uit ’n polisie-vên. Een van die beamptes het aan my gesê Bjorgen is beskuldig van diefstal en die juffrou wil ons vroeg die volgende dag sien,” sê sy. Die bekommerde mammie en haar seun, sowel as sy ouma het Dinsdag na die skool gegaan om met die hoof en onderwyser te gaan gesels. “Die juffrou was convinced dat my kind haar masjien gesteel het. Sy het ’n ander leerder ingeroep om te kom getuig dat hy dit gesteel het,” sê sy. Gabriels sê die ander leerder het gesê sy het Bjornen nie gesien steel nie, maar wel vir hom en twee ander seuns by die juffrou se tafel gesien staan voordat die masjien weggeraak het. “Die hoof het toe besluit om die ander kinders in te roep en ons het die kantoor verlaat. Dit is toe dat die waarheid uitgekom het. Een van die ander leerders het erken dat hy dit wel gesteel het,” vertel sy. Die kind het na bewering die masjien in die seuns­toilet weggesteek en dit toe nou later vir die skoolhoof gegee. Maar Gabriels sê al is die masjien nou gevind, is die trauma waardeur die juffrou haar kind gesit het, erg onnodig. Sy wonder watter stappe teen die onderwyser gedoen gaan word. “Wie doen so iets? Hoekom het die skool my nie gebel nie? Is dit wat daar met ons kinders gemaak word? My kind wil nie eers meer by die skool wees nadat hy so verneder is nie,” sê sy. Millicent Merton, ’n WKOD-woordvoerder, het die voorval bevestig. Sy sê die hoof het die voorval aangemeld en bygevoeg dat die voorval sonder sy kennis en toestemming plaasgevind het. Merton sê in terme van die regulasies rakende dissipline, opskorting en uitsetting van leerders by openbare skole in die Wes-Kaap, kan bewerings dat die gedrag van ’n leerder as ernstige wangedrag beskou word dadelik onder die skoolhoof se aandag gebring word. “Afhangende van die aard van die voorval word ouers skriftelik of telefonies op die dag van die voorval in kennis gestel,” verduidelik sy. Merton sê die departement gaan die beweerde voorval ondersoek en gepaste stappe sal gedoen word.