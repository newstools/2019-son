GEORGE het seker gemaak hy speel vanjaar in die eindstryd van die Suidwestelike Distrikte se Premierliga. Union Stars en die studente van die NMMU-Madibaz sal sake in die halfeindstryd uitspook om te bepaal wie in die final teen George gaan speel. In George se laaste wedstryd het hy Mosselbaai met 5 paaltjies getroef en sodoende sy plek in die final in die Rec-stadion bespreek. Mosselbaai is in 43,3 beurte vir 88 uitgehaal. Shane Smith (4/40) en Bailey Aarons (2/6) was George se helde met die bal. In sy laaste wedstryd het Stars Harlequins Forces Saterdag in die Bridgton-stadion met 6 paaltjies laat les opsê. Net nege van die Forces­spelers het vir die kragmeting opgedaag en die span is vir ’n skamele 44 lopies uitgeknikker. Enverino Swartz (4/10) en Herscho America (3/8) het die besoekers omtrent in ’n spin gehad. Dit het die tuisspan net 13,4 beurte geneem om die wedstryd met 6 paaltjies te wen. Ná 18 wedstryde eindig Stars hul veldtog op 26 punte. Al het die Madibaz nog twee wedstryde oor, kan hulle net op ’n maksimum van 60 punte klaarmaak. Die span staan tans op 50 punte. Platgetrek Dinge het vir die studente begin skeefloop toe hulle met 6 paaltjies teen Pioneers verloor het. Pioneers het in hulle 50 boulbeurte 200/7 bereik. Daarna het hulle die studente vir 146 uitgeboul. Claude Terblanche was uitstekend met die bal: Hy het 6/28 platgetrek. Sy spanmaat Carlos Koeberg (2/33) het hom goed ondersteun.