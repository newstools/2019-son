DIE Britse swaargewigbokser Tyson Fury het in ’n skokaankondiging bevestig dat hy nie meer in ’n herontmoeting met Deon­tay Wilder om die WBC-titel gaan kragte meet nie. Die geveg was ’n blote formaliteit nadat albei boksers tot die geveg ingestem het nadat hulle op 1 Desember verlede jaar in Los Angeles in ’n dramatiese geveg gelykop geboks het. Die president van die WBC, Mauricio Sulaiman, het gesê hy het bevestiging gekry dat Fury nou elders ’n teenstander gaan soek. “Die geveg kan dalk nou op ’n latere datum plaasvind,” het hy aan Sky Sports gesê. Die jongste verwikkelinge volg nadat Fury verlede week ’n kontrak van miljoene dollar met Top Rank gesluit het. Fury het gesê hy wil steeds teen Wilder boks, “anders sou hy nie in die eerste plek die herontmoeting aanvaar het nie”. Anthony Joshua se promotor, Eddie Hearn, het bevestig dat Wilder steeds in sy bokser se visier is. Joshua maak op 1 Junie sy debuut in Amerika wanneer hy teen Jarrell Miller deur die toue klim. Hearn het gesê hy hoop Wilder sal Joshua se teenstander wees ná Miller. “Dit gaan nie oor Wilder of Fury nie, maar om die laaste gordel te bekom wat ons nog kortkom om die wêreld se onbetwiste kam­pioen te word,” verduidelik Hearn­.