TWEE volwasse susters van die Kaap dryf glo hul pa teen die mure uit. Pa Charles Adams voel oorweldig en voos geboelie. Hy kla: “As hulle nie mekaar met die mes steek nie, dreig die een om my vrek te maak.” Adams van Scottsdene is al die afgelope 18 jaar ’n enkelouer vir die twee meisiekinders met name soos engele­. Die oudste is Angelica Lucas (30). Sy en haar jonger­ suster se ma het weggeloop toe hulle maar nog klein meisietjies was. Adams kla die jonger meisiekind is die grootste moeilikheidmaker. “Sy raak heeltemal van haar trollie af as sy getik is. Dis my ergste nagmerrie. “Sy praat met haarself en glo vas ons is nie haar familie nie.” Hy vertel: “Sy glo ons huismense is karakters uit die Venda TV-sepie Muvhango.” Arme Adams voel hy moet eintlik gedeeltelik geblameer word oor hy sy twee dogters elke week met sakgeld spoil. Hy vertel: “Die probleem het begin toe die jongste een op 16 met gangsters deurmekaar geraak het. “Daar het sy geleer om tik te rook. Sy het begin erg aggressief raak. “As ’n vader weet ek nie of ek kom of gaan nie. “Wanneer ek bedags in die werk is, baklei hulle so erg dat die neigh­bours­ glad by my kom kla.” Die pa sê hy het oor die fes­tive­ tyd besluit om hom uit die kol te vat oor hy dit nie meer kon verduur nie. Maar toe vlieg sy huisraad by die deur uit soos die susters met mekaar baklei. Hy vaar uit: “Ek kan nie nuwe goed koop nie, dan breek hulle dit. Ek het maar nou my werk gelos sodat ek ’n oog oor hulle kan hou.” Lucas sê reguit dat sy nie hulp makeer nie. “Oor ek nie so erg op tik is soos my jonger sussie nie. “My suster ja. Help haar, asseblief. Sy kan nie sonder drugs nie. “Ek rook dagga en sal somtyds tik rook. Naweke drink ek ’n bier en rook okkapyp met my tjommies.” Die jonger suster was nie beskikbaar vir kommentaar nie. Suster Magda Kleyn, van die Tehillah-sentrum in Elsiesrivier het aan Son gesê haar sentrum is bereid om die jongste meisiekind te help. “Sy kan sommer dadelik na my toe gestuur word, dan sal ons haar opneem.” Cayla Murray, ’n woordvoerder vir die Wes-Kaapse minister van maatskaplike ontwikkeling, Albert Fritz, beveel aan dat die pa die plaaslike maatskaplike ontwikkelingskantoor bel. Hy moet dan vra dat ’n maatskaplike werker na hom gestuur word. Murray sê: “Die maatskaplike werker sal die dogters se behoeftes dan assesseer en hulle daarvolgens verwys. Die nommers wat Adams kan skakel, is 021 9881138/9, asook 074 867 8267 en 021 987 1464.” 