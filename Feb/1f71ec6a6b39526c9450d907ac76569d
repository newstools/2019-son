WANNEER ’n speler die basiese aspekte van die spel sexy kan laat lyk, verdien hy om die Springbokke op die Wêreldbekertoernooi (WB) later vanjaar in Japan te verteenwordig. Gcobani Bobo, voormalige Bok-senter, sê dít is een van die vername eienskappe wat ’n speler moet hê om ’n impak in die WB te maak. Bobo, wat deesdae ’n rugby-ontleder vir SuperSport is, glo Lu­khanyo Am van die Sharks het dit beslis en daarom is dié sy eerstekeuse-buitesenter vir die WB. “Bobes”, soos hy alombekend is, was dié week die MC vir ’n geselligheid in Stellen­bosch Hy het oor Am gesê: “Ons het gesien wat hy kan doen toe die Bokke die toets laas jaar teen die All Blacks in Wellington teen alle verwagting in gewen het. “Al is hy toe beseer, het Lu­khanyo genoeg gedoen om Rassie (Erasmus, die Bok-breier) te oortuig dat hy minstens ’n plek in die groep vir die WB verdien. “Hy is ’n speler van wêreld­gehalte wat die basics sexy laat lyk – dít is die beste hoe ek hom kan opsom.” Die huidige middelveld-kombinasie – Damian de Allende en Jesse Kriel – is nie Bobo se ideale een nie. Hy sê hoewel albei uitstekend is, is hulle nie kreatief genoeg nie en hulle skep nie ruimte vir die spelers aan hul buitekant nie. Bobo verkies Jan Serfontein op 12 en Am op 13. Die voormalige Springbok-kaptein Jean de Villiers was die gasspreker op die geselligheid, waar die William Web Ellis-trofee vertoon is. De Villiers en Bobo het soms saam in die middelveld vir die Stormers en Bokke gespeel. De Villiers glo De Allende en Kriel het hulle reeds in die WB in 2015 bewys. Hy glo hul ervaring behoort dus in hul guns te tel. Hy sê: “Baie kan nog voor die WB gebeur. Dis ironies dat ek in 2003 vir Bobes in Rudolf Straueli se WB-groep vervang het nadat hy knieligamente geskeur het. “Ek is toe self in ’n warm-up game voor die WB beseer. “ ’n Ervare speler soos Frans Steyn kan ook nog in aanmerking kom.”