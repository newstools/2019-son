DIE skielike sterfte van ’n bekende busmagnaat het ’n gemeenskap in skok gehul. Samuel “oom Sam” van Wyk (86) van Nababeep het Donderdagaand in die Springbok-hospitaal gesterf. Volgens Les, een van sy seuns, was hul pa die dag deurmekaar en onstabiel. Hy sê: “My pa het die vorige aand by my oorgeslaap omdat hy nie lekker was nie. Die volgende dag het ek baie moeite gedoen om hom weer by ’n dokter te kry. “My pa was later half bewusteloos. Ten spyte van ons pogings het hy die aand in die hospitaal beswyk.” Oom Sam was die eerste bruin man wat ’n vervoermaatskappy rondom 1975 in Namakwaland begin het. Dit was in die apartheidsjare. Hy moes met groot maatskappye soos die Okiep Copper Company (OCC) en Jowell’s Transport meeding. Volgens Les het sy pa egter deurgedruk en eers met ’n ou Bedford-lorrie begin. “Ek het my pa van die begin af gehelp. Eers het ons net Maandae, Woensdae en Vrydae shopping-mense tussen Nababeep en Springbok vervoer. “Later kon ons werkers tussen die twee dorpe vervoer.” Een van die bekendste vervoer- en busmaatskappye in die Noord-Kaap, Van Wyk’s Luxury Coaches, het jare hierna tot stand gekom. Dit bedien die meeste provinsies in die land en Namibië. Tans beskik die maatskappy oor ’n groot vloot busse, taxi’s en ander vervoertuie. Vier seuns en een dogter van die ag kinders uit sy eerste huwelik is of was in die diens van dié bekende maatskappy. Dit verskaf ook werk aan talle locals. Huldeblyke Die nuus van oom Sam se dood het in die sosiale media viral gegaan. Steeds stroom huldeblyke uit alle rassegroepe in. Die “ou groot seder” word veral geloof vir sy geweldige bydraes in Namakwaland. Die meeste mense beskou hom as ’n hardwerkende, nederige, streng omgee-mens. Past. George Nutt het vertel oom Sam het sukses behaal te midde van struikelblokke. Volgens Les was hy ’n plat-op-die-aarde-mens wat nooit gespog het oor sy rykdom nie. “My pa het ons geleer dat jy moes deurdruk met jou planne al is dit soms against all odds. Hy het swaarkry geken en geweet waar geld vandaan kom. Hy sou byvoorbeeld liewer vir ’n bedelaar ’n stuk gebakte huisbrood aanbied in die plek van geld. So ’n soort mens was hy.” Oom Sam word Saterdagoggend in Nababeep te ruste gelê. Hy het in 2015 weer getrou ná die dood van sy eerste vrou.