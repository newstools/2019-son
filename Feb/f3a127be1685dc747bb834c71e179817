DIE Stad Kaapstad sit hand by om ontslae te raak van rommel. Die Kaapse burgemeester, Dan Plato, die burgemeesterskomiteelid vir stedelike bestuur, Grant Twigg, en die wyksraadslid in wyk 26, Franchesca Walker, was gister by ’n skoonmaakprojek in Leonsdale, Elsiesrivier. Dié operasie volg nadat die burgemeester verlede week sy nuwe begroting opgestel het. In die begroting word ’n bykomende R115 miljoen toegeken vir die skoonmaak van gemeenskappe. Die R115 miljoen word as volg verdeel: Plato het verduidelik: “Gedurende my besoeke aan gemeenskappe regoor die Stad die laaste paar maande, het dit duidelik geword dat misdaad en vuilheid ons inwoners die meeste bekommer. “Daarom het ons onbenutte fondse in die boekjaar gebruik om bykomende wetstoepassers, patrollievoertuie en CCTV-kameras te kry en die ekstra geld gebruik om in ons gemeenskappe skoon te maak.” Twigg het gesê: “Die Stad kan die gemeenskappe nie alleen skoonmaak nie. “Dit is ’n gedeelde verantwoordelikheid en ons het inwoners nodig om saam met ons te werk om nou oorlog te verklaar teen afval en vuilgoed. “Die inwoners moet aktiewe burgers in hul woonbuurte word. “Dit is die enigste manier hoe ons as ’n groot stad skoon wyke en ’n skoon stad vir almal kan verseker.” Plato het gesê hy is bly dat raadslede reeds hulpbronne, amptenare en lede van die gemeenskap begin mobiliseer het om skoonmaak-bedrywighede in hul wyke te verbeter. Aandag Hy het Walker bedank vir haar pogings om met die gemeenskap saam te werk om haar wyk mooi skoon te hou. Die burgemeester moedig alle raadslede aan om dieselfde te doen. “Ek wil hê ons inwoners moet saam met ons werk deur gebiede wat aandag benodig, aan te meld,” het hy afgesluit.