DIE Baaise polisie-eenheid teen gesinsgeweld, kindermishandeling en seksmisdrywe vra lesers se hulp om die ouers te vind van ’n babaseun wat in Schauderville by die SOS Childrens’ Village gelos is. Kol. Priscilla Naidu, polisiewoordvoerder, sê ’n paartjie het die baba 09:30 op Valentynsdag na die kinderhuis gevat en gesê hulle het die huilende kind agter ’n huis in Jacksonville gekry. Toe die staff nog info soek, het die vrou (in haar 30’s) die baba oorhandig en die twee het verkas. Hulle het sakke met bababottels en klere agtergelaat. Die kind is veilig. ’n Saak van kinderverlating is geopen. As jy hom herken, bel tog die ondersoekbeampte, sers. Kelibone Mokhatla, by 071 475 2327 of jou naaste polisiestasie.