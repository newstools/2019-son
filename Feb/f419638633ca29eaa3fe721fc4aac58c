DAVID Kannemeyer wens The Magic kan elke week teen ’n glamour-span soos Kaizer Chiefs uitdraf. Sy ABC Motsepe- Tweede ­Liga-span het alles gedoen wat van hom verwag is. Dit ondanks die feit dat The Magic met 0-3 vasgeval het teen sy meer invloedryke teenstander van die Premierliga. “Ons het takties alles reg gedoen waaraan ons op die oefenveld gewerk het,” het Kannemeyer uitgewys. “Ek is baie trots op die spelers. As hulle die res van die seisoen só kan speel, kan ons sterk daarop aanspraak maak om die liga en selfs die playoffs te wen,” het Kannemeyer afgesak. Die oomblik van shine en glory is nou verby vir The Magic en die realiteit sink weer in. The Magic moet weer momentum begin opbou in sy plaaslike veldtog, waarin hy promosie tot die Nasionale Eerste Liga jag. The Magic is 10 punte agter die voorloper, Steenberg United, in die derde plek, maar het 2 wedstryde minder gespeel. Volgende pak The Magic Jomo Power in die Kaap. Hy sal beslis die gaping wil verklein. “Kyk, die league bly ons brood en botter en ons moenie dit uit die oog verloor nie,” verduidelik die voormalige Chiefs-speler. “Ek verwag nou dat my spelers die res van die seisoen sal voortbou op hul eerbare vertoning teen Chiefs. Die talent is beslis daar, weet jy. “Die spelers moet begin glo in hul vermoë en besef hulle kan enige iets bereik.”