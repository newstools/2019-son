AJAX Cape Town se nuutste sokkersensasie, Riyaaz Koopstadt, kruip reeds in die harte van die Ajax faithful in. Die 19-jarige woelwater-middelskakel betower die Kaapse sokkerpubliek al ’n geruime tyd. Op jeugvlak was hy te sien in toernooie soos die Engen en Bayhill Cup. Dié boorling van Bonteheuwel is reeds nege jaar by Ajax se akademie. Hy het dié seisoen in byna ál Ajax se wedstryde gespeel. Die voormalige leerder van die Hoërskool Trafalgar in Soutrivier is bly sy droom om ’n beroepspeler te word, begin nou uiteindelik materia­liseer. “Daar was baie sacrifices wat ek moes maak en challenges wat ek moes oorkom om tot by dié punt in my loopbaan te kom,” sê Koopstadt. “Dis belangrik vir die gemeenskap waaruit ek kom. Dié mense en my vriende het natuurlik gesien wat ek oor die jare ingesit het en hulle het gesien dat ek my drome navolg. “Hopelik inspireer dit ander jong laities en wys dit hulle jy kan bo jou omstandighede uitstyg. “Kyk, ek het natuurlik ’n goeie supportbase danksy my ma en familie, maar jy moet steeds jou eie drome hê en volg. Glo net in jouself.” Koopstadt voeg by: “Maar kyk, ek het nog niks bereik nie en daar lê nog harde werk voor. “Daar is só baie dinge wat ek nog moet aanleer.” Die Urban Warriors beklee die tweede posisie en is sewe punte agter die voorloper, Stellenbosch. Môre verwelkom die Warriors Tshakhuma Tsha Madzivhandila FC in die Athlone­stadion vir ’n nasio­nale eerste liga-stryd. Koopstadt reken hulle moet ’n manier kry om volpunte teen die besoekers te kry. “Tuiswedstryde is crucial. Dít is waar jy volpunte kort. Ons kan nie bekostig om punte af te staan nie. Ons jag promosie.”