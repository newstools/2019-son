KYLE Januarie, die nuut aangestelde coach van FN Rangers, se eerste span sê die goeie wense wat hy ontvang, is oorweldigend. Terselfdertyd reken Januarie hy besef hy speel ’n positiewe rol in talle jong aspirant-sokkerspelers se loopbaan. Die verwagtings van Januarie in sy nuwe rol is om seker te maak hy ryg die sokkertalent by die Maitland-sokkerklub soos orrelpypies in. Daar is ook mandate gestel vir die ontwikkeling en groei van spelers. Dis omdat Januarie ’n groot passie het vir sokkerontwikkeling en -administrasie. Januarie sal nou werk met veral Arreshaat Daniels, breier van Rangers se topspan in die Tweede Liga. “Ek en Saatjie kom al ’n lang pad saam en ons is op mekaar se wavelength, jy weet,” het Januarie gesê. “As jy ’n passie het in die lewe, kan niks ook in jou pad staan nie. Dit verskaf my baie genot om my kennis te deel, want só verryk jy ander se lewens ook. En sokker is iets waarvoor ek lief is, wat dit meer betekenisvol maak. “Maar dis belangrik om eers jouself te up-skill en daarna kan jy die kennis met ander deel.” Dié boorling van Bonteheuwel wat sy junior sokker by Sea Point Swifts op die Metropolitan of “Met” aangeleer het, weet dat jy hare op jou tande moet hê om in die ghetto te survive. Sukses Ondanks die uitdagings, het Januarie, of “Kylie” soos hy beter bekend staan, vasgeklou aan sy geestelike waardes en beginsels wat deur sy ouers geplant is. Dis g’n wonder hy het so baie sukses vroeg in sy loopbaan by spanne soos Santos bereik nie. Net onlangs het Kylie sy coaching licence bekom. Hy is ook glo een van die eerste life coaches in die land. “Sokker het my ’n alternatief gebied en gelukkig is dit ook my ’n groot passie in die lewe,” verduidelik die 36-jarige Januarie wat ’n voltydse bestuurspos by JB Accounting &Tax Services beklee. “Maar die tye het verander en ons moet daarby aanpas. Dis belangrik om met die modern trends en vars idees na vore te kom, want so bly jy relevant. “Ek is ook gevlei deur die support en goeie wense van talle mense, selfs onbekendes. “Ek het wel ander opsies gehad, maar my Rangers is my calling. Dis waar ek ook tot onlangs my sokker gespeel het,” voeg die oud-leerder van Spes Bona by. Januarie sê hy moet dankbaar wees vir die coaches wat ’n rol in sy loopbaan gespeel het. “Dis deur my former coaches se onselfsugtige houding dat my passie vir sokker só diep hardloop.”