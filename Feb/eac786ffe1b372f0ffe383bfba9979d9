TWINTIG jaar vir die moord op ’n onskul­dige kind is nie justice nie. Dit is die woorde van Shanaaz Davids, die ouma van die vermoorde Aqeel Davids (9) van Ocean View. Davids is op die vooraand van sy ouma se wedding noodlottig in die kop gewond. Dillon “Oupa” Petersen het skuldig gepleit op die moord. Hy sê die bullets was bedoel vir twee ouens van die Junkie­ Funkies wat by Shanaaz­ se huis ingehardloop het. Aqeel se ma, Naseeba, sê sy en Aqeel se pa, Moegamat Sedick Davids, is voor Aqeel se dood geskei. “My kind was lief vir sy pa en hy het elke kans aangegryp wat hy gekry het om by hulle te wees.” Die aand van 9 September 2017 was nie anders nie. Davids het getuig dat hulle almal in die huis platgeval het toe die skote begin klap het. Toe hy sy kop oplig, het hy gesien Aqeel het ’n koeëlwond in sy kop. Regter Mark Sher het gister in sy vonnisoplegging gesê: “ ’n Mens kan jou net die pyn en lyding indink waardeur hy moes gaan om sy kind so te sien.” Sher het gesê die feit dat Oupa ter elfder ure tot inkeer gekom en besluit het om die waarheid oor die aand te praat, het in sy guns getel en die hof laat afwyk van die lewenslange vonnis. Vir die sewe aanklagte van poging tot moord het hy elk 12 jaar gekry. Die vonnisse word saam met die 20 jaar vir moord uitgedien. Hy het ook vyf jaar vir die onwettige besit van ’n vuurwapen en ammo gekry. Effektief is hy tot 25 jaar gevonnis. Shanaaz sê sy voel nie dat geregtigheid geskied het nie. “Onthou, daai jong het sy gun leeggemaak in my huis. “Die 20 jaar is mos nie justice nie. Dit stuur nie eens ’n boodskap uit nie. Môre, oormôre maak ’n ander jong sy gun in iemand se huis leeg.” Naseeba sê sy is net bly en verlig dat alles oor is. Sy het ook ’n lewenslange vonnis verwag. Oupa se pa, John Petersen, het ter strafversagting getuig. Hy het namens sy seun Aqeel se familie om vergifnis gevra. AO Charl Muller, ’n speurder by die Ocean View-polisie, sê 37 mense in Ocean View is van 2017 tot 2019 in bendegeweld dood. 