DIE humanitêre organisasie Gift of the Givers het vyf lorries vol gebottelde water na die Makhanda-munisipaliteit gestuur. Dís nadat die Setlaarsdam, Makhanda (Grahamstad) se hoofopgaardam, se vlak tot net 13 % gedaal het. En al het groot dele van die Oos-Kaap Sondagnag goeie reën gehad, is net 0,8 mm reën teen gisteroggend daar gemeet. Mzukisi Mpahlwa, burgemeester van die Mkhanda-munisipaliteit, het Saterdag aangekondig dat inwoners aan die oostelike kant van die dorp minstens vyf dae sonder water sou wees weens die baie modder in die water wat van die Visrivier daar beland het. Munisipale watertrokke is reeds na verskeie punte in die dorp gestuur. Dr. Imtiaz Sooliman, die stigter van Gift of the Givers, sê talle inwoners van Ma­khanda het by dié organisasie gepleit om hulp. “Sowat 80 000 mense word hierdeur geraak. Ons stuur ook ons spesialis-hidroloë om te kyk na die moontlikheid van meer boorgate in die gebied. Verskil “Dit sal ’n meer volhoubare oplossing inhou terwyl die Makhanda-munisipaliteit besig is om sy watergeriewe te upgrade. Dié projek kan nog tot 18 maande duur.” Die reën wat oor ander gebiede in die Oos-Kaap geval het, het ook bitter min verskil aan die opgaardamme gemaak. Altesame 12,8 mm is by die Baaise lughawe gemeet, 19,6 mm op Uitenhage en 15,8 mm in Oos-Londen. In Graaff-Reinet is 44,6 mm gemeet. Die reën was genoeg om die Churchilldam na 100% vol te lig. Die Baai se grootste opgaardam, Kouga, is tans op 49,08%, Impofu op 30,98% en Groendal buite Uitenhage op 57,9%. Die totale capacity van die metro se opgaardamme is tans op 48,97%.