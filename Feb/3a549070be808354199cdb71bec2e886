HET julle al iets vir Valentynsdag beplan? Ons het ’n paar kreatiewe en spot­goedkoop idees op goeiehuishouding.co.za gekry. Kyk ’n romantiese movie by die huis. Skep ’n romantiese atmosfeer deur julle in te rig met van julle gunsteling eet- en drinkgoed, so asof julle piekniek hou. Hou ’n fondue. Vir nagereg kan julle tjoklits smelt en marshmallows of aarbeie daarin doop. Tooi ’n tafel in die jaart met ’n tafeldoek op en plaas kerse daarop. Sprei van julle gunsteling-eet- en drinkgoed daarop. En siedaar, julle eet letterlik uit in julle eie jaart! Rig julle in asof julle in die voorkamer piekniek gaan hou. Bestel julle gunsteling-takeaways en speel bordspeletjies terwyl julle daarvoor wag. En wanneer dit afgelewer is, kan julle dit vir die aardigheid in julle beste eetstel voorsit. Ry uit na die hoogste punt in julle gebied en sit vroegaand rustig en kyk hoe die vonkelende liggies al meer word. Besoek ’n mark in julle omgewing en peusel aan snacks terwyl julle produkte en bestanddele vir aandete koop. Skryf in vir ’n enkele dansklas of spring in die saal vir ’n perdryles. Durf ’n wandel­roete naby julle aan of gaan stap op die strand, wat heeltemal gratis is. Vind uit of ’n plaaslike drankwinkel ’n gratis wine tasting aanbied. Of ry uit na ’n wynplaas daarvoor. Julle kan sommer ’n paar memorable selfies op die mooi wynplaas neem. Kyk uit vir specials op bederfies vir couples, soos ’n aandete of verblyf vir twee. (Besoek Daddy’s Deals of Wikideals.)