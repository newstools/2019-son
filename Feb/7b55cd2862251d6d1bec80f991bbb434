DIE Japanse tennister Naomi Osaka se paaie met haar afrigter het geskei. Osaka het self dié aankondiging op Twitter gemaak. Dié besluit kom ná Sascha Bajin haar tot ‘n tweede Grand Slam by die Australiese Ope én die nommer een plek op die wêreldranglys gehelp het. Osaka het Petra Kvitova in drie stelle in die eindstryd geklop. Sy het verlede jaar vir Serena Williams in die eindstryd van die Amerikaanse Ope gewen. Die 21-jarige het Bajin op Twitter bedank vir sy werk en hom sterkte toegewens met sy toekoms. Bajin, verlede jaar se WTA afrigter van die jaar, het op haar post gereageer en dankie gesê dat hy deel van haar loopbaan kon wees. Bajin het voorheen met groot name soos Serena Williams en Caroline Wozniacki gewerk. - Stuff.nz