PIETER-STEPH du Toit was al voorheen ’n lid van ’n sukkelende rugbyspan wat met ’n ongelooflike vertoning sake weer kon regstel. En dit is presies wat die Bok-slot hoop gaan gebeur wanneer die Stormers môre (afskop 17:15) die Lions in ’n Superrugby-kragmeting op Nuweland aandurf. Laas week het die Kapenaars skandes in hul eerste game gemaak toe hulle met 3-40 teen die Bulls in Pretoria verloor het. Plan Du Toit, Suid-Afrika se speler van die jaar, het gister oor die uitdaging teen die Lions gesê: “Dis nice om te weet dat die son môre weer sal opkom. Hopelik speel ons goed genoeg dat dit op ons gaan skyn. “Ek was al voorheen in só ’n situasie. Almal reageer anders in moeilike tye. “Dit is hoe jy daarvan opstaan, wat belangrik is. Ons het ’n plan. Almal het daarby ingekoop en is vasbeslote om sake reg te stel.” Robbie Fleck, afrigter van die Stormers, het besluit om die spoedvraat Sergeal Petersen op die vleuel in te sluit. Damian Willemse skuif van losskakel na heelagter. Fleck sê oor Petersen se insluiting: “Hy het die X-faktor. Hy het die vermoë om spasie raak te sien. Hopelik kan hy die Lions expose.” Fleck se eweknie van die Lions, Swys de Bruin, het besluit om Ruan Combrinck op die regtervleuel in die plek van Aphiwe Dyantyi in te span. Die Stormer coach het dit as ’n interessante keuse beskryf. “Ek dink Ruan is ’n goeie taktiese skopper. “Hy bring iets heeltemal anders. “Hy kan ewe goed met sy linker- en sy regtervoet skop,” het Fleck bygevoeg.