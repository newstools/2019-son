ALLE hel het gister los­gebars toe studente aan die Wes-Kaapse Verpleegkollege betoog het oor hulle onveilig voel. Die oproerige studente het tyres gebrand, paaie met klippe versper en voertuie beskadig. Dié kollege in Klipfonteinweg in Athlone is een van die Kaapse Skier­eiland-Universiteit vir Tegnologie (KSUT) se kampusse. Studente kla die sekerheidsmaatreëls op die kampus is te min en beweer enige een kan oor die heining spring. Volgens Lauren Kansley, ’n KSUT-woordvoerder, is daar die vorige aand oor die probleme vergader. “Die betoging is gehou ná ’n sewe uur lange vergadering tussen Prem Coopoo, studentedekaan, verteenwoordigers van die Wes-Kaapse departement van gesondheid, die bestuur van die Wes-Kaapse Verpleegkollege en studenteleiers. ’n Paar positiewe uitkomste is op Maandagaand se vergadering bereik. Die meeste van die studente se kwessies is aangespreek. “Een daarvan was die verskaffing van vier voltydse veiligheidswagte op die kampus,” sê Coopoo. Omgegooi ’n Polisiewoordvoerder, kapt. FC van Wyk, het bevestig 21 studente is tydens die betoging op die kampus gearresteer. Volgens Van Wyk het van die betogers voertuie van die departement van gesondheid omgegooi en beskadig. Hy het gesê toe cops die studente aansê om uiteen te gaan, het hulle die polisiebeamptes met klippe bestook. Beamptes van die eenheid vir openbare orde het die klipgooiers vir openbare geweld in hegtenis geneem.