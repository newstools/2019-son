DIE Chippa United-breier, Clinton Larsen, is lugtig, maar lek tog sy lippe af vir sy span se volgende teenstanders. Húlle is natuurlik Golden Arrows, Larsen se voormalige span, waar hy vier seisoene in beheer was. Chippa en Arrows pak mekaar môre in die Nelson Mandelabaai-stadion. Met die Chilli Boys tans in die 13de plek met 19 ligapunte ná 20 wedstryde, is hulle nog nie veilig nie, maar onder Larsen se leiding is hulle onoorwonne ná vyf stryde. Dis dus geen wonder Larsen wil graag die huidige onoorwonne rekord volhou nie – veral teen sy voormalige span. “Die beplanning vir Arrows het direk ná die Nedbank Cup begin. Afrigters slaap nie. Daar is geen tyd om te rus nie. “Al rus die spelers, kan die tegniese personeel nie bekostig om te rus nie,” verduidelik hy. Gemaklik Larsen sê hy het reeds videomateriaal begin bestudeer sedert Steve Komphela hom as breier by Arrows opgevolg het. “Ons het reeds ons planne begin beraam vir wat nóg ’n baie moeilike wedstryd gaan wees teen ’n goed georganiseerde span.” Arrows sit tans gemaklik in die tiende plek met 24 ligapunte en jag ’n plek onder die top-ag. Larsen het moontlik só vroeg aan die gang gekom om te verseker hy het ’n plan in plek as sy doelskieter Rhulani Manzini nie beskikbaar is nie. Manzini was onbeskikbaar vir hul Nedbank Cup-stryd weens ’n liesbesering, maar volgens Larsen was dit nie so ernstig nie. “Ons het besluit om Manzini te laat rus, juis met die oog op komende wedstryde.” Onder Larsen het Manzini drie doele in vier wedstryde aangeteken en hy lyk tans na die breier se gunsteling-aanvaller.