MILJOENE RANDE wat na bewering deur die Theewaterskloof-munisipaliteit (TWK) aan die Thembalitsha-stigting gegee is, word ondersoek. Daar word beweer sowat R20 miljoen is vanuit die Gerald Wright Trust geskenk om crèches in Grabouw op te gradeer, maar dis nooit daarvoor benut nie Die trust word deur die TWK bestuur. Die Grabouw Civic Association­ (GCA) het in 2017 die ondersoek begin nadat hy klagte van verskeie crèches in die gemeenskappe­ gekry het. Volgens Gordon Pedro, die voorsitter van die GCA, het hulle toe met ’n ondersoek begin en ongerymdhede bespeur. Volgens Pedro is daar slegs vier nuwe crèches van die beweerde R20 miljoen gebou. Die geboue staan nou soos wit olifante. Net een het sowat ’n handjievol kinders in, sê hy. Pedro verduidelik: “Ons het die munisipaliteit gevra om ’n audit te doen. “Ons wil weet wat hulle met die gemeenskap se geld gemaak het. “Die crèches moes opgeknap word, maar dis nie gedoen nie.” Volgens Pedro het daar ’n crèche, Ncedo, byna ’n jaar gelede erg onder vandalisme deurgeloop. Daar is eers sowat ’n maand gelede ’n nuwe wendyhouse­ vir die crèche gebou. Maar die eienaar, Babalwa Ntshayi, sê die ruimte is hopeloos te klein vir haar 35 kinders. Ntshayi sê: “Die kombuis is te klein. “Ek kan skaars kos vir die kinders berei. “Ek makeer ook nog ’n klas en het 15 kinders verloor oor my plek te klein is.” Die eienaar van nog ’n crèche, Charmaine Johannes, het aan Son gesê sy bedryf al die afgelope 15 jaar ’n crèche vanuit haar agterjaart. Terugvoer Volgens haar het die TWK aan haar grond belowe, maar tot nou toe was dit nog net alles leuens. Johannes sê: “Die burgemeester, Christelle Vosloo, het in 2017 gesê ek moet ’n brief skryf. “Sy het gesê dit sal dan na die raad toe gaan vir ’n besluit, maar tot vandag toe het ek nog geen terugvoer ontvang nie.” Stiffie Cronjé, die TWK se woordvoerder, het by navraag ontken R20 miljoen is aan Thembalitsha geskenk. “Die munisipaliteit kan nie kommentaar lewer op die transaksie wat tussen Thembalitsha­ en die Gerald Wright Trust gedoen is nie.”