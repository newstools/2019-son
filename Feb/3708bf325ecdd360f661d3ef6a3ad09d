DIE tweemalige Wêreld­beker-wenner Ma’a Nonu het nie na Superrugby teruggekeer om die span vol te maak nie – hy soek sy All Black-trui terug! Die 36-jarige senter het dié week sy bek gerek oor sy besluit om vir die Blues te speel nadat sy kontrak met die Franse klub Toulon verstryk het. In ’n onderhoud met One News Now, ’n Nieu-Seelandse TV-kanaal, maak Nonu dit duidelik hy gebruik ’n terugkeer na die All Black-span – nogal in ’n Wêreldbeker-jaar – as motivering. Fiksheid “Ek dink dis iets wat in elkeen se gedagtes is. Vir my gaan dit eerstens net daaroor om seker te maak ek haal die (Blues)-span,” sê die veteraan-senter. Die voormalige Hurri­cane-senter was tydens die Nieu-Seelandse voorseisoen vir Superrugby die talk of the town wat sy kondisionering en fiksheid betref. Sommige glo hy’t tans so ’n goeie fisieke peil dat Sonny Bill Wil­liams, ’n ander bekende All Black, dalk net tweede viool in die middelveld kan speel. Die Blues kom die naweek teen die Crusaders te staan in hul openingstryd van Superrugby 2019. Daar is ’n goeie kans Nonu en Williams kan die senterpaar in dié wedstryd wees.