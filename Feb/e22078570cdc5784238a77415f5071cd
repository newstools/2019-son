DIE WES-KAAPSE minister van gesondheid, dr. Nomafrench Mbombo, plaas vandeesweek die vergrootglas op seksuele gesondheid. Volgens Mbombo is daar ’n hele paar klinieke in primêre gesondheidsorg beskikbaar om aan mense hulp te verleen waar dit seksueel oordraagbare siektes en die gebruik van kondome betref. Die Adolescent and Youth­ Friendly Services- program het in April 2017 begin met 24 fasiliteite wat dienste aan die jeug bied. Mbombo sê: “Die departement wil die belangrikheid van die gebruik van kondome beklemtoon. Dit is nodig om jouself en jou partner teen seksueel oordraagbare siektes te beskerm. “Deur die program maak ons gesondheid vir die jeug toeganklik. “Ek wil baie graag ook ons jeug aanmoedig om gebruik te maak van ons jeugvriendelike klinieke. By sommige klinieke sien ons ook skoolgaande jeug na-uurs.” Die beskikbare dienste sluit in die beheer van seksueel oordraag­bare siektes, swangerskapstoetse, die voorsiening van voorbehoedmiddels, berading en MIV-toetse. Mbombo moedig die jeug aan om hulle gereeld vir MIV te laat toets.