STELLENBOSCH FC, die voorloper in die Nasionale Eerste Liga (NFD), toon geen teken daarvan dat hy laat slap lê nie. Hy het duidelik ambisies om tot die hoër liga bevorder te word. Steve Barker (afrigter) se span van die Eikestad gee die pas aan met ’n voorsprong van sewe punte. Hy het Saterdag egter punte­ afgestaan deur gelykop (0-0) te speel in ’n weg­wedstryd. Barker sal verwag dat sy span egter nie, soos Liverpool in die Engelse Premierliga (EPL), ’n voorsprong van sewe punte sal laat krimp nie. Dít is ondanks die druk wat die tweede geplaaste Ajax Cape Town op die Stellen­bossers plaas. Die Urban Warriors en Tshakhuma Tsha Madzhi­vhandila (TTM) het Sondag in die Athlone-stadion ’n riller van ’n wedstryd gespeel­. Hulle het ná ag doele gelykop (4-4) gespeel. Nhlanhla Mgaga was die besoekers se held met ’n driekuns, terwyl Ajax se Prince Nxumalo twee doele­ aangeteken het. Nóg ’n skerpskutter, Wa­seem Isaacs, het sy span, Ubuntu, se kanse op oor­lewing in die NFD lewend gehou. Hy het albei doele aange­teken in Ubuntu se sege van 2-1 oor Jomo Cosmos. Dit was egter nie genoeg om weg te breek van die ander spanne in die relegasiesone nie. Vladislav Heric (afrigter) se span sal dus bo sy vermoëns moet speel én hoop die uitslae van die ander spanne is gunstig vir hom. Dis tans egter só beknop onder aan die puntelys dat oorlewing nog moontlik is. 