’N PAARTIE vir skoolkinders het Vrydag in Claremont lelik handuit geruk toe vyf hoërskoolleerders gelem is. Duisende leerders van talle hoërskole het in die gebied saamgetrek om Valentynsdag te vier. Volgens kapt. FC van Wyk, ’n polisiewoordvoerder, het ongeveer 4 000 leerders van talle hoërskole vroeg die oggend op Para­dise Park en Bucksburn Park in Claremont toegesak. Die leerders het glo met hope drank en dagga by die paartie opgedaag. Van Wyk sê: “Hulle was nie geklee in hul skooluniforms nie en daar was geen ouer-toesig nie. “Hulle het self die paartie gereël en dit is onduidelik wie die drank vir hulle gekoop het. “Dit lei gewoonlik tot oproerigheid, intimidasie, seks en roof. “Nadat die leerders begin drink en dagga rook het, het die paartie rof geraak. “ ’n Bakleiery het omstreeks 17:00 tussen leerders uitgebreek. “Vyf leerders is in die proses gewond en is in die ambulans na die hospitaal geneem vir mediese behandeling. “Die gewonde leerders is tans in ’n stabiele toestand en die omstandighede rondom die bakleiery is nog onbekend.” Die hulp van die polisie en die metro cops is ingeroep om die bakleiery stop te sit. Hulle het die leerders se drank en gevaarlike wapens, insluitend ’n speelgoed gun en twee pangas, gekonfiskeer. Die cops het ook twee 17-jarige leerders gearresteer nadat hulle lede van die gemeenskap met ’n speelgoed gun gedreig en na bewering van hul sel­fone beroof het. Die twee leerders is later in hul ouers se sorg vrygelaat. Die cops en metro cops het die oproerige leerders van die toneel verwyder. Hulle het daarna toegesien dat ongeveer 700 leerders by die taxi rank uitkom om van daar veilig in ’n bus of taxi te klim om by die huis uit te kom. Eers ná 22:00 het alles tot bedaring gekom en was die parke weer skoon en die gebied stil. Volgens Van Wyk is geen sake van aanranding sover geopen nie. Jessica Shelver, ’n woordvoerder van die Wes-Kaapse onderwysdepartement, sê: “Die partytjie was nie ’n amptelike skoolfunksie nie en het buite die skool gebeur. “Dit is ook nog onduidelik of hulle almal leerders van staatskole is.” Shelver het ook haar misnoeë oor die voorval uitgespreek en oor die geweld wat op die paartie uitgebreek het.