DOMINIC Isaacs, Cape Umoya United se breier, sal hoop die regte Toriq Losper daag vandag op. Isaacs het gister teenoor Son bevestig die voormalige Ajax Cape Town-speler – Losper – gaan sy debuut vir Umoya, die Nasionale Eerste Liga-nuweling, maak. Losper het ’n kontrak geteken met Umoya wat vir ses maande geld nadat Baroka FC hom vrygestel het. Die 26-jarige Losper kan op sy dag enige span betower met sy aanvallende spel en goeie aangeewerk vanuit die middelveld. Die probleem is egter dat Losper se kop uithaak en coaches is nooit seker wat Tokkie, soos hy genoem word, sal opdis nie. Isaacs, wat laat in sy loopbaan met Losper gespeel het, meen Tokkie sal sy kans met albei hande moet aangryp. “Kyk, ek ken vir Tokkie baie goed en weet wat hy na die tafel kan bring,” het Isaacs gesê. “Natuurlik sal hy sy fiksheid moet herwin en aan my bewys hy is ernstig oor sy loopbaan – die res is in sy hande,” aldus Isaacs. Isaacs-hulle speel vandag 15:00 in die Athlone-stadion gasheer vir Mbombela United in die Nedbank Cup se ronde van 16 wedstryde. Umoya, wat verlede week sy heel eerste nederlaag in 10 wedstryde in alle kompetisies gely het, sal beslis voordeel trek uit sy tuisveld en weer probeer op die wenpad kom.