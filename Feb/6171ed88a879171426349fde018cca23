DEESDAE is die klôgoed mos heeltyd op hul selfone, vasgenael voor die TV of speel games­, maar hoe gereeld sorg jy as ouer dat jou kind boek lees? Almal weet hoe belangrik dit is dat kinders leer lees en skryf. Jy as ouer moenie die groot taak sommer net so aan onderwysers toevertrou nie. Jy moet ook self inspring en seker maak jou kind lees gereeld. Ons hoor gereeld dade beteken baie meer as woorde. Ons weet kinders leer meer deur wat hulle ons sien doen as uit wat ons vir hulle vertel. Dit is ook op lees van toepassing. As jou kinders jou gereeld met ’n boek in die hand sien, sal dit hulle ook aanspoor om te lees. Die beste manier om jou kind te help om beter te lees, is om elke dag vir hulle voor te lees – en dit is iets lekker wat julle saam kan doen. Jy kan begin deur vir die klôgoed voor te lees, sommer nog voordat hulle self kan lees. Volgens slimkoppe. co.za kan jou kinders oor ’n tydperk van ’n jaar sowat een miljoen woorde leer as jy elke dag 15 minute vir hulle lees. Dit sal ook jou bloedjie help met taalontwikkeling! Probeer elke dag tyd maak om vir jou kind te lees sodat dit deel van jul familie-roetine raak. Baie ouers maak lees deel van die roetine net voor slaaptyd. Daar is niks beters as om saam te lees en om jou kind te help ontspan ná ’n besige dag nie. Die kenners by slimkoppe.co.za beveel aan dat julle beurte maak met die leesmateriaal. Dan sal jou kind nuwe stories ervaar, maar ook weer hul gunstelinge kan hoor. As jy jou kind toelaat om sommige van die boeke te kies, sal julle saam ontdek watter boeke jou kind verkies om te lees. Hierdie is ’n baie belangrike aspek van jou kind se leesontwikkeling.