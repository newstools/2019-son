DIE Cheetahs-senter Nico Lee is vir 13 weke geskors omdat hy sy neus op ‘n opponent se gesig uitgesnuit het. Die voorval het tydens die Cheetahs se Pro14-wedstryd die afgelope Saterdag teen Connacht in Ierland gebeur. Op replays van die wedstryd kan gesien word hoe Lee sy neus op Colby Fainga'a in 'n losgemaal skoonmaak. Die Cheetahs het die wedstryd verloor. Lee het skuld erken op die klag dat ‘n speler niks moet doen wat teenstrydig is met die gees van goeie sportmanskap nie. Die dissiplinêre komitee wat uit Owain Rhys James (die voorsitter), Richard Cole en Nigel Williams (almal van Wales) bestaan het, het bevind dat die speler hom doelbewus skuldig gemaak het aan vuilspel. “Die effek op die slagoffer was duidelik ernstig. Daar is geen verwagting en daar hoort geen verwagting te wees dat ‘n speler sy neus op ‘n teenstander sal uitsnuit nie,” lui die verklaring op die Pro14-webwerf. Lee kan eers weer op 21 Julie speel. Lee het in ‘n video op die Cheetahs se Twitter-rekening verskoning gevra aan sy span, sy spanmaats, die ondersteuners en almal wat in hom glo. 