CALITZDORP. – Dis die “R500-seks” wat die mense se tonge los het. Dit volg nadat die storie begin loop het van ’n 16-jarige wat glo as ’n seksslaaf in Oudtshoorn verkoop is. Die afspringplek hiervoor was glo Calitzdorp. Die meisie is aanvanklik eers as vermis aangemeld. Die ma vertel: “Sy is die Dinsdag hier weg. Toe sy nie terugkom nie, het ek haar begin soek. “Ons het ook vir die polisie gaan vra om te help soek. “Al haar vrinne is ondervra. Toe ek hoor sy is dalk Oudtshoorn toe, het ek soontoe gehike om my kind te gaan soek.” Volgens die ma het sy oral op alle moontlike plekke gaan soek, maar haar nie gekry nie. Toe die ma eendag by die huis kom, was die dogter terug, maar die kind wou niks praat nie. Die ma sê: “Sy is so toe soos ’n boek. Sy wil nie praat nie. “Ek wil hê die polieste moet haar vra waar sy was. Sy was glo sommer op die R62 wat deur die dorp loop, gedrop. “Ek wag nou ook vir die welsyn om te help. Ek gaan dit nie daar los nie.” Volgens ’n ingeligte is die meisie deur groot volk uit haar ouerhuis gelok en onder valse voorwendsels na Oudtshoorn geneem. “Dis net jammer dat die polisie nie meer gedoen het nie. Dalk kon daar ’n nes van seksbedrywighede oopgevlek gewees het.” Die polisie ondersoek tans die saak en versoek enige persoon wat inligting het, om na vore te kom.