JOHANNESBURG. – Die Guptas het die Zondo-kommissie deur hul law­yers laat weet hulle wil self ’n video ingee wat by hul huis in Saxonwold gemaak is. Vytjie Mentor, ’n voormalige ANC-LP, getuig nou weer voor die kommissie oor staats­kaping én word kruisondervra oor haar getuie­nis in Augustus. Adjunkhoofregter Raymond Zondo lei die kommissie. Ingekry Een twispunt is of die Guptas se huis verander is. Mentor beweer met Desember se inspeksie ter plaatse het die Guptas se huis anders gelyk as toe sy ag jaar gelede daar was. Die Guptas sê sy maak ’n fout. Kenners is ingekry om te sien wie die waarheid praat. Zondo wou weet hoe Mentor ná soveel jaar soveel detail kan onthou. Sy’t gesê sy’t geweet sy gaan eendag daaroor gevra word. Nog voordat Mentor gister kon begin, het Mike Hellens namens die Guptas ’n versoek ingesit. “Me. Mentor se geloofwaardigheid is in die kollig ná die inspeksie ter plaatse. “Drie video’s (van die inspeksie) bestaan: een wat Mentor gemaak het, een deur die kommissie en een deur die Gupta-familie se verteenwoordigers.” Aanvaar Adv. Mahlape Sello van die Zondo-kommissie het die Guptas se video ingehandig. Zondo het gesê hy aanvaar die opnames wat deur die Zondo-kommissie gemaak is. Nog ’n twispunt is of Mentor in 2010 van Kaapstad na Joburg en terug laat vlieg is om met oudpres. Zuma en die Guptas te ver­gader. Daar is oënskynlik g’n rekord daarvan nie. Mentor hou vol die SAL se rekords is nie akkuraat nie. Zondo het toegee dit kan so wees. Iemand van die SAL kan dalk hieroor getuig. Die kommissie sit vandag weer. – News24