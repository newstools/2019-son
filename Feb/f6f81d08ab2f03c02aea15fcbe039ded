GEAGTE Ministers Wees gegroet in die edele beroep van onderwys! U weet van die ongelykhede wat steeds in die onderwys bestaan. U weet ook ons onderwysstelsel is nie die beste nie ... U weet seker ook dat ons onderwysstelsel glad nie voorsiening maak vir die meer praktiese leerder nie; daar word aangeneem alle leerders is van universiteitsgehalte en akademies sterk. Die uitslae van die enkele praktiese skole wat wel vir dié leerders bestaan, kry nie eens aandag in die media nie. Tog speel dié beroepe net so ’n groot rol in ons samelewing – loodgieters, skrynwerkers, sweisers... Van hulle is suksesvolle entrepreneurs. Behalwe dat dié leerders benadeel word in die proses, moet hulle onderrig word in skole wat nie opgegradeer word nie. Uitdagings soos stukkende vensters, los teëls, lekkende dakke en onvoldoende hulpmiddels kniehalter hulle. Dis dinge wat leerders keer om hulle beste te lewer en laat hulle selfs sekondêr voel! Hoe word die fondse wat vir onderwysontwikkeling daargestel is, prakties aangewend? Net vir etes vir LOK-simposiums en werksessies? Of vir terugwerkende salarisaanpassings vir opvoeders? Vervolgens, watter kriteria word gebruik om onderwystoekennings te maak? Want die een opvoeder onderrig in omstandighede wat ’n mens slegs as hemels kan beskryf. Ander opvoeders werk in haglike omstandighede: Skote wat klap; bendes wat leerders in klaskamers konfronteer; leerders wat opvoeders aanrand; beheerrade se heksejagte op opvoeders pleks van fokus op leerders se dissipline en die skool se finansiële vooruitgang ... Nog ’n netelige saak is dat meer as 4 000 skole nog nie sanitêre geriewe het nie en steeds van die puttoilette gebruik maak! Twee leerders het hulle lewe hierin verloor. Die ergste is die benaming van sekere hoërskole wat ná 1994 nog nie verander het nie. Sommige funksioneer nog onder “sekondêre skool” en ander onder “hoërskool”. Dit moet reggestel word. Ek weet nie of u weet nie, Ministers, maar sekondêr beteken “second best”, “tweede” of “inferior”, “van minder belang”. Dis een rede dat sommige hoërskole op sekondêre skole neersien en selfs onder die indruk verkeer dat hul prestasies beter as die ander s’n is. Hulle “koop” aspirant-atlete en -sportmanne van dié sekondêre skole omdat hulle bevoordeel is om die sport- en oefen­geriewe te bied wat sekondêre skole ontneem is en steeds ontneem word! Die benaming benadeel ons kinders se ideale, want in aansoeke vir werk of onderhoude sal werk­gewers voorkeur gee aan leerders wat by ’n hoërskool was. Dis asof A-kandidate se uitslae en prestasies minderwaardig is teenoor die res wat by “hoërskole” was. Daarvan getuig die groot werkloosheidsyfer in die land en die meerderheid van die bruin (en swart) leerders en gegradueerdes wat steeds by die huis sit! Selfs by nasiensentrums het dit ’n invloed waar nasieners na hoërskole verwys as “sterk sentrums”. Hierdie sentrums word ook heeltemal bevoordeel deur leerders se punte te verhoog ... Ten slotte, Ministers, sal alle matriekleerders beter presteer as hulle daarvan bewus is dat hulle almal in hoërskole is. Gee hulle daardie gemoedsrus dat hulle nie tweedeklas-matrikulante is nie, maar volwaardige leerders wat gelyk behandel word as SA matrikulante van HOËRSKOLE! Gee die skole hulle waardigheid terug en ek waarborg u dat alle matrikulante op dieselfde afsetgebied beter sal presteer en nie meer die gedagte sal koester dat hulle sekondêr is nie! Ek vra dit in die edele naam van die onderwys!