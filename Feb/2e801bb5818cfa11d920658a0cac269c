DIE eienaar van die Franse Top14-klub Toulon, Mourad Boudjellal, het weer sy mond uitgespoel oor die vleuel Julian Savea. Boudjellal het in ‘n onderhoud met die koerant Le Parisien gesê hy vind Savea se gedrag onaanvaarbaar. “Ek het weer na die kwarteindstryd van die 2015 Wêreldbeker tussen Frankryk en Nieu-Seeland gekyk en ek wonder altyd of dit dieselfde speler is,” sê Boudjellal. Sy onderhoud kom ná hy op 'n radiostasie gesê het die voormalige All Black is nie meer welkom by sy klub nie. Boudjellal het boonop gesê hy wil 'n DNS-toets laat neem omdat hy meen die regte Savea is op die vliegtuig omgeruil voordat hy hom by Toulon aangesluit het. Hy het die uitlatings gemaak ná sy span se nederlaag teen Agen verlede naweek. Die Toulon-baas sê in sy onderhoud aan La Parisien hy "kan nie dink dat dit normaal is vir ‘n speler, wat €1 miljoen (R15 780 093) ‘n jaar verdien, vir ‘n hele maand in Fiji kan gaan vakansie hou nie”. “Hy moes net sy broer se troue bywoon. Nie met ‘n lang verlof gaan nie.” - New Zealand Herald