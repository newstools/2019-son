HY HET met sy leuens ’n gat vir hom gegrawe en dít het hom uiteindelik laat bieg. Dillon Petersen, die vermeende diknek van die Taylor-bende in Ocean View, het gister onder kruisverhoor in die Kaapse hooggeregshof geknak. Toe erken hy hy is verantwoordelik vir Aqeel Davids (9) se skietdood. Dikgehou Esna Erasmus, die staatsaanklaer, het Petersen gelooi met vrae onder kruisverhoor. Petersen het dikgehou hy was nie op 9 September 2017 in Ocean View toe Aqeel in sy kop geskiet is nie. Hy het ook volgehou hy was by Enrico Esterhuizen, ’n vriend van hom, se paartie in Manenberg. Erasmus wou weet hoe dit moontlik is as die vriend in Mei 2017 reeds gevonnis is vir ’n driedubbele moord. Op dié vraag het Petersen geknak en met die hele sak patats vorendag gekom. Hy het vertel hy en twee ouens het twee Junky Funky Kids tot in ’n huis in Nebula-weg gejaag. Ene Dumpies was sy teiken. Dumpies het die deur van die huis toegedruk. “Ek het eers deur toe geskiet. Toe hardloop ek om die huis en skiet deur die venster.” Nege bullets is in die voorval afgevuur. Shanaaz Davids, Aqeel se ouma, sou die volgende dag trou en daarom was die huis vol mense. Die mense was ook laataand nog besig met voorbereidings vir die troue. Aqeel is noodlottig gewond. Petersen het gesê hy is jammer dat Aqeel geskiet is. “Dit was nie vir hom bedoel nie. Hy was ’n onskuldige victim.” Onwettige Regter Mark Sher het Petersen skuldig bevind aan moord. “Hy was daarvan bewus dat onskuldige mense in die huis was en sy aksies kon tot hulle dood lei.” Petersen is ook skuldig bevind op sewe klagte van poging tot moord, asook op klagte van die onwettige besit van ammo en ’n gun. Hy was fyn uitgevat in ’n check hempie en jeans. Sy dreads, wat ’n groot rol in die uitkenningsproses gespeel het, was netjies vasgemaak. Aqeel se familie en al hulle ondersteuners was in skok ná die onverwagte wending. Sy ma, Naseeba, het gesê hulle het nie verwag die saak sou so gou tot ’n einde kom nie. Die saak het Maandag begin. “Daar gaan nie ’n dag verby dat ek nie aan my seun dink nie. Ek het geleer om saam te leef met die wete dat hy nie daar is.” Die voorvonnisverrigtinge sal Donderdag begin. 