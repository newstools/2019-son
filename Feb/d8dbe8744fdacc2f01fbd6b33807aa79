DIE Engelse rugbyspan en Suid-Afrikaanse krieketspan is straks voëls van eenderse vere. Dis nou as Warren Gatland, afrigter van die onoorwonne Walliese rugbyspan, se siening van sy Sesnasies-eweknie geglo kan word. Wallis het die afrigter Eddie Jones se Rose Saterdag in Cardiff met 21-13 geklop om die voortou in die wedloop om die Sesnasies-trofee te neem. Ná die oorwinning het Gatland ’n lekker stewige hou teen Jones ingekry deur te bevraagteken of die Engelse nog groot games­ kan wen. Rekord “Ek hou die Engelse al ’n paar jaar dop. Ek het nog altyd vrae gehad oor hulle vermoë om groot wedstryde te wen wanneer dit regtig saakmaak. “Ons rekord wys óns vaar goed in sulke games. “Ons was reg daarvoor, want die manne het Engeland as die gunsteling beskou om met 15 punte te wen,” het Gatland gesê. Saterdag se sege maak dit ’n rekord van 12 vir die Walliese span in toetse. Hulle moet nou nog net Skotland en Ierland klop om die Grand Slam te voltooi en die Sesnasies-titel te lig. Gatland en sy Drake pak Skotland op 9 Maart in Edinburg.