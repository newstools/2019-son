ROBBIE Fleck verwag vandag (afskop 17:45) ’n vuurwarm stryd tussen Boland en die Storm­ers in Wellington. Fleck beoog om dié warm-up game teen die Wynboere te gebruik om sy Springbokke slaggereed te kry vir volgende naweek se Super­rugby-krag­meting met die Bulls in Pretoria. Hulle is sy kaptein, Siya Kolisi, Pieter-Steph du Toit, Si­khumbuzo No­tshe, Damian Willemse, Damian de Allende, Ruan Nel en die voorrymanne Steven Kitshoff, Bongi Mbona­mbi en Frans Malherbe. Die Stormers se coach verwag die game gaan in skroeiende hitte voor ’n groot skare in die Boland-stadion gespeel word. Hy sê: “Gewoonlik speel ons so twee-uur in die middag daar. Daardie tyd van die dag kan moordend warm wees. Ons het dus probeer om die game so laat moontlik te speel.” Volgens Fleck was dié derbystryd teen hul plattelandse bure oor die jare maar nog altyd taai – veral in die eerste 10 tot 15 minute. “Boland gaan beslis alles in die stryd werp om te wys waartoe hulle in staat is. “Hulle beskou dit boonop as ’n gulde geleentheid om hulself teen spelers van gehalte te meet. “Hulle het nog nie baie saam as ’n span gespeel nie, terwyl ons reeds ’n paar oefenwedstryde agter die blad het. Ons gaan seker maak ons is gefokus vir die game sodat ons een of twee dinge kan regkry – soos laas week teen die Bulls. “Dis ook baie belangrik om die game met die regte geestelike ingesteldheid en attitude te benader.” Net soos laas week is daar doelwitte wat die span vir homself teen die Bolanders gestel het. “Ons sal graag meer met die bal in die hand wil speel en sodoende druk wil opbou,” sê Fleck. “Die fokus gaan wees om druk op die verdediging sowel as op die aanval toe te pas. Laas week het ons goed gevaar met turnovers. “In dié game wil ons graag sien dat ons ook ander aspekte van ons spel opknap.” Fleck het ook laat blyk dat Sergeal Petersen, Dillyn Leyds, Jano Vermaak en Sea­belo Senatla as gevolg van ’n paar niggles nie vir vandag se kragmeting oorweeg is nie. Hy het wel bevestig hulle behoort almal reg te wees vir volgende naweek se Noord-Suid-derby teen die Bulls in die Jakarandastad.