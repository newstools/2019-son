DIE Brumbies het Saterdag agt drieë gedruk om die Chiefs 54-17 in Canberra te vermorsel. Dis die Chiefs se tweede agtereenvolgende nederlaag nadat hulle verlede week teen in die doodsnikke teen die Highlanders verloor het. Die Brumbies se twee vinnnige drieë kort na mekaar in die 13de en 17de minuut van die eerste helfte het die Chiefs geknak. Die Brumbies was rustyd reeds met 33-10 voor. Toe die haker Folau Fainga’a kort na rustyd vanaf ‘n rolmaalbeweging oorduik was die skrif reeds aan die muur. Die Chiefs-span, met All Black-spelers Damian McKenzie, Brodie Retallick en Anton Leinert-Brown, se taak in die tweede helfte was om die telling laag te hou. Hulle kon egter nie 'n begeesterde Brumbie-span in toom hou nie. Die Brumbies, wat verlede week teen die Rebels in hul Aussie-derby verloor het, het gewys dit is heeltemal te vroeg om hulle af te skryf. 