DIE Southern Kings moet vinniger wakker skrik en van die afskop leer om hul voet neer te sit en speel. Dit was nadat die Kings Saterdag in Bloemfontein met net vier punte teen die einde vasgeval het teen die Cheetahs, wat van die begin amok gemaak het. Die Cheetahs het baie vinnig ses drieë gedruk teen die Kings, maar Deon Davids se span het goed teruggeveg en self vyf gedruk. Drie daarvan het in die laaste 10 minute gekom. Hulle het toe met net 36-40 vasgeval – en dit ook met net 14 spelers op die veld. Dit was nadat die Cheetahs 40-15 voor was in die 66ste minuut. Dit beteken die laaste 15 minute het alles aan die Kings behoort. Dit wys net weer hoe gevaarlik hulle kan wees, maar dit gaan oor die uitsny van klein foute van die begin. Die Kings se kaptein, JC Astle, erken hoewel hulle teruggeveg het, het hulle bietjie laat wakker geskrik en noem die span sukkel nog met dissipline. Weghol-trein “Dinge gaan ’n bietjie beter as jy vergelyk met die begin wat ons vanjaar gehad het. Maar ek dink steeds op die oomblik ons is warm en koud – en dis nie wat ons wil hê nie. Ons wil goed begin en 80 minute lank speel “Spanne soos die Cheetahs kry ’n gap en hulle is soos ’n weghol-trein – dis wat vandag gebeur het. “Gelukkig het ons daarin geslaag om die trein te stop, en ons het goed teruggekom. “Ons het probeer om ons dissipline en straftelling reg te stel.” Die Kings se swak dissipline het gemaak dat die senter Meli Rokoua in die eerste helfte reeds koelkas toe is. In die tweede helfte is die ster-flank CJ Velleman ’n rooi kaart gegee vir ’n gevaarlike tackle. Die Cheetahs het ook ’n geelkaart gekry maar as Velleman steeds op die veld was, kon die Kings miskien vier drieë pleks van net drie gedruk het in die laaste 10 minute. Hoe dit ook al sy die Kings sal hul klein foute moet uitsny.