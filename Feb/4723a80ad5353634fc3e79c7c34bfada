HOE veilig is die onnies en kinders by die skool? Of wag: Hoe veilig is ons skole? Kyk, ek praat nou nie van kinders wat voor die swartbord met wit kryt bors teen bors met ’n grootmens gaan staan of die grootmens wat ’n kind ’n klap deur die gesig gee nie. Verlede Vrydag se tragedie by die Hoërskool Driehoek het die vergrootglas opnuut geplaas op die veiligheid van infrastruktuur by skole. Hierdie keer is die vrees nie of ’n dwaalkoeël iemand gaan tref nie; mense is letterlik bang die plafon val op iemand. Die gebeure in Vanderbijlpark is verskriklik tragies. Ek kan nie help om te wonder of vier kinders eers met hul lewe moes betaal sodat aandag gegee kan word aan instandhouding en herstelwerk by skole nie. Dinsdag het die Wes-Kaapse uitgawe van Son se voorblad gehandel oor leerders wat onder ’n boom les kry. Die Laerskool Pinedene het hierop besluit omdat hy liewer kinders onder bome wil sien as kinders onder rubble. Dis duidelik Ravensmead se skoolgemeenskap wil nie hê die tragedie in Gauteng moet hom hier herhaal nie. Wat my bloed laat kook, is: Hoe gereeld word opgradering en instanndhouding by ons skole gedoen? Of wag ons maar eers dat 4 kinders sterf en meer as 20 beseer word? In die Wes-Kaap het die departement van onderwys wel ’n program vir opgradering. Meer as R600 miljoen word jaarliks aan dié program toegewys. Sedert 2015 was daar net in die Wes-Kaap by sowat 240 skole opgradering. Dis sowat 60 skole per jaar, in ’n provinsie waar ongeveer 1 700 skole is. Die ander ding wat pla, is: Wanneer doen ons opgradering van die skole, en wat as daardie opgradering skole dwing om vir langer as ’n skoolvakansie te sluit? Die gebeure by die Hoër­skool Driehoek het my laat dink aan die Hoërskool Uitzig. Verlede jaar is besluit dié skool in Parow moet sy hekke sluit. Een van die groot redes is dat dit on­veilig is. ’n Interdik is toegestaan dat die skool oopbly hangende ’n appèlproses. Is die doel van die sluiting nie juis om opgradering te doen nie? Hoe word herstelwerk nou gedoen én les gegee – of worry ons eers daaroor as iets gebeur? Is die tragiese dood van jong kinders die prys wat ons wil betaal dat opgradering by skole ’n prioriteit word?