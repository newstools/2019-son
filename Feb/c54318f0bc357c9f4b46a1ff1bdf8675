ROBERTSON. – ’n Gesin het die dood wonderbaarlik vrygespring toe ’n kar hul huisie des moers gery het. Die voorval het Woensdagaand in Langebergstraat gebeur terwyl die familie rustig in hul voorhuis TV gekyk het. Dina Tiemie vertel sy het die kar vroeër die aand in die straat opgemerk. “Ek kon sien dat ’n vrou agter die stuur gesit het en daar was nóg ander mense in die kar,” sê Tiemie. “Ek kon sien dat hulle drink in die kar. “Ek het toe met my gesin gaan sit en TV kyk. “Laat in die aand het ons ’n harde slag gehoor.” Die Tiemie-gesin het gedink dis ’n aardbewing. Genade Sy sê: “Ons het so groot geskrik toe ons huis se mure ná die slag inmekaar tuimel.” Volgens haar is dit net God se genade dat niemand beseer is nie. Tiemie sê haar jongste kind is rakelings deur die kar gemis. Kort ná die voorval het die mense in die kar weggehol. “Ek ken nie die mense nie, maar mense wat verby die huis geloop het, beweer hulle ken die mense.” Die gesin se huis is verwoes en hulle sal nou voorlopig ander heenkome moet vind tot hulle huis weer herstel is. Gister het die cops ver­klarings by Tiemie se huis gaan afneem. Son verneem niemand is al aangekeer nie. Die polisie ondersoek ’n saak van roekelose en na­latige bestuur.