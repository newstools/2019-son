DIT is maklik om cheap shots te skit na die rugbyspan van die Universiteit van Wes-Kaapland (UWK) ná sy nederlaag teen sy eweknie van Bloemfontein. Maar is Chester Williams, afrigter, se span oordonder of was die Shimlas net buitengewoon goed? Williams was ná Udubs se loesing met 25-47 in die Varsity Cup-stryd Maandag baie teleurgesteld in sy span se vertoning. Die realiteit is die Shimlas was in alle fasette baie goed. Daar was tye dat hulle swaarder pak voorspelers Udubs eenvoudig van die bal afgestoot het. In die skrums was hulle ook baas. As ’n mens kyk na hoe die Maties die Ikeys Maandag gekarnuffel het, staan dit as ’n bewys van die flou gehalte van die Ikeys se spel. Geelkaarte Teen die Shimlas was die UWK nie naastenby ’n span wat ’n week gelede op die drumpel gestaan het om die Ikeys te klop nie. Benewens swak dissipline met die geelkaarte van Reece Bocks en Justin Theys, het Udubs by tye goeie bewegings uitgevoer. Andre Manuel se drie wys darem watter soort spel die UWK kan opdis. Dit is toe Tristan Leyds ’n teenaanval kort voor die middellyn – in die Shimlas se helfte – van stapel gestuur het. Williams het hom sterk uitgespreek oor die spelers se geelkaarte. “Ons strewe na bestendigheid en om met 13 spelers te speel, help glad nie. Daar is nog ses wedstryde oor en ons sal moet vasbyt.”