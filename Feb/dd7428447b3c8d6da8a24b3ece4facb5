ROSKO Specman gaan Saterdag 17:15 sy Superrugby-buiging teen die Stormers op Loftus Versfeld in Pretoria maak. Pote Human, afrigter van die Bulls, het die voormalige Springbok-sewesspeler op die vleuel ingesluit. Dit saam met tien ander Bokke. Die 29-jarige Blitsbok-ster het vanjaar besluit om voortaan ál sy aandag op die vyftienmanspel toe te spits. Die boorling van Grahamstad het as junior in die Vodacom Cup vir die Sharks, die Currie­beker vir die Pumas en die Pro14 vir die Cheetahs uitgedraf. Specman het die Blitsbokke van 2014 tot 2018 in ’n volle 150 games­ verteenwoordig. Die spoedvraat se spanmaats het hom nie verniet Speckmagic gedoop nie. Die vlugvoetige speler het die vermoë om met magic vorendag te kom en verwoesting te saai wanneer hy in spasie in besit gestel word. Hy vorm ’n gedugte agterste driehoek met die gevaarlike Warrick Gelant en Johnny Kotze. Dié drie gaan beslis ’n groot bedreiging vir die Stormers inhou. Benewens Specman gaan die Bulls se Springbok-aanwinste Duane Vermeulen en Schalk Brits Saterdag hulle Superrugby-buiging vir Pretorianers teen hulle vorige span maak. Embrose Papier kry kans om met sy Bok-spanmaat Handré Pollard die skakelpaar te vorm. Burger Odendaal en Jesse Kriel beman die middelveld. Die Bok-slot Lood de Jager gaan vir die eerste keer die Bulls aanvoer. Die Bok-stut Trevor Nyakane gaan in sy 150ste Superrugby-game uitdraf. Hy gaan saam met Brits en Lizo Gqoboka in die voorry sak. Die Pretorianers het ook die luukse om spelers van die kaliber van die baljagter Thembelani Bholi, die Bok-skrumskakel Ivan van Zyl, die Junior Springbok Manie Libbok en die Blitsbok Dylan Sage van die plaasvervangerbank aan te wend. 