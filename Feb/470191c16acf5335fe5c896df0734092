DIS nie net Chippa United teen Golden Arrows vandag in die Nelson Mandelabaai-stadion nie ... Dis ook Clinton Larsen teen Steven Komphela – afrigter teen afrigter. Komphela, die voormalige breier van Kaizer Chiefs, het oorgeneem by Larsen en hy doen glad nie ’n slegte job nie. Komphela word baie gekritiseer daarvoor dat Chiefs nooit enige trofeë onder hom ver­ower het nie. En tog, ná vyf wedstryde in beheer van Arrows, het die span net een nederlaag gely en hy is ook deur tot die kwarteindronde van die Nedbank Cup. Komphela het Arrows tot die tiende plek in die Pre­mier-sokker­liga (PSL) gelig en streef nou na minstens ’n plek onder die topag-spanne. Abafana Bes’thende se voormalige baas kan egter spog daarmee dat sy Chilli Boys ná vyf wedstryde onder hom nog onoorwonne is. Larsen voel egter dit tel weinig. Hy glo hulle sal hard moet werk om Arrows te klop. Hy sê: “In ons huidige situ­asie makeer ons steeds punte, en dis ’n tuiswedstryd. “Ons moet dus ten alle koste probeer wen. “Dit gaan moeilik wees om Arrows af te takel. ’n Mens weet nooit watse nuwe dinge hulle onder Kom­phela geleer het nie.” Larsen voel egter ná die onlangse uitslae is sy span opgewasse genoeg daarvoor om enige nuwe uitdagings te kan hanteer. Hy sê: “Ek het voorheen gesê die spelers voel goed en dat hulle vol selfvertroue is dat ons enige span kan klop. “Vir ons stryd teen relegasie is dit ook belangrik dat ons momentum moet behou.” ’n Oorwinning kan Chippa, wat 13de op die PSL-puntelys is, tot 12de lig, net agter AmaZulu en Arrows.