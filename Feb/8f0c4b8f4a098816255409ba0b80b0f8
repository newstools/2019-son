ONS moet kyk daarna om mense weer trein te laat ry – en om goedere per spoor te vervoer. Só het Donald Grant, Wes-Kaapse minister van vervoer en openbare werke, gister gesê. Grant, Kenny Africa, Wes-Kaapse verkeershoof, en Farrel Payne, direkteur van provinsiale verkeer, het in Kaapstad gepraat oor die slagting op die Wes-Kaapse paaie. Hoewel die statistieke wys daar was in die afgelope feestyd minder padongelukke, is dit volgens Grant steeds te veel. Vanaf 1 Desember 2018 tot 31 Januarie 2019 het 246 mense op die paaie gesterf. Die vorige jaar was die syfer in die ooreenstemmende tydperk 262. “Van 2010 tot nou is die sterftes op paaie minder.” Grant het gesê die fokus moet op bestuurders wees en hulle denkwyse moet verander word. “Ongelukke op paaie in die land kos ons R162 miljard en dít sluit die mens­like verlies nog uit. “Ons moet kyk of ons mense weer op treine kan laat pendel om die las op paaie te verlig en ook maak dat minder mense taxi ry. “Daar is ook te veel vragmotors op die pad wat goedere vervoer. Dié vrag kan per trein vervoer word, maar ons sal eers daarna moet kyk.” Die provinsiale verkeersdepartement maak ook meer van smart enforcement technology gebruik, wat verkeersbeamptes se taak ook makliker maak. “Daar is toestelle wat outomaties nagaan of ’n bestuurder ’n rybewys of professionele bestuurspermit het en of die voertuig ’n lisensie het.” Africa het gesê dronk bestuurders bly ’n probleem. So ook mense wat dronk op paaie loop. “Ons sal voortgaan om dronk bestuurders genadeloos te vervolg. Hulle word toegesluit en later gevonnis.” Nog interessante feite wat na vore gekom het, was dat minder voetgangers dood is van Desember 2017 tot Januarie 2018 as in dieselfde tyd ’n jaar later. Geslinger Maar meer passasiers is in dié feestyd dood. Africa het gesê alle passasiers in voertuie moet sitplekgordels dra omdat dit baiekeer gebeur dat die agterste passasiers vorentoe geslinger word. Dié mense sterf of kry makliker seer as dié wat opgebuckle is.