DIE bloedige bendeskietery in Bishop Lavis gaan net voort. Inwoners dreig met nog ’n shutdown as die cops nie iets daadwerkliks daaraan doen nie. ’n Man (24) is Sondagaand in Kasteelbergweg doodgeskiet. Nog twee mans, van 23 en 27 jaar oud, is in die skietery gewond. Die cops het meer as 20 koeëldoppies op die toneel gekry. Drie mans is ook verlede Sondag in verskillende skietvoorvalle in Bishop Lavis vermoor. Volgens Graham Lindhorst, die voorsitter van die Bishop Lavis-polisiëringsforum, hou die skietery net eenvoudig nie op nie. Lindhorst verduidelik: “Daar is nie ’n politieke wil om die bendegeweld te stop nie. “Daagliks sterf mense in ons area en die polisie kan dit nie stop nie. “Die gemeenskap dreig nou om weer pad toe te gaan en die plek te shutdown. “Ons het ’n vergadering vir Woensdag (môre) met verskeie staatsdepartemente aangevra om die probleem te bespreek. “As hulle nie op ons versoek reageer nie, gaan die gemeenskap opstaan.” Volgens Nothemba Pinkie Ba­twa, ’n polisiewoordvoerder, is die skietery bendeverwant en volg hulle nog leidrade op­. Twee mense, onder wie ’n 17-jarige laitie, is Saterdagaand in Delft-Suid in afsonderlike skietvoorvalle vermoor. Twee vroue is ook die naweek gewond nadat hulle in bendes se crossfire beland het. Michelle Adonis, die raadslid, het kommer oor die toenemende geweld in die gebied uitgespreek. Volgens Adonis sal sy te­same met die cops en die metro cops vandag met die gemeenskap ’n vergadering hou om die weg vorentoe te bespreek. Adonis sê: “Dis tyd dat ons gemeenskap saamstaan en betrokke raak by die veiligheidstrukture in die area om bendegeweld te stop.” Niemand is al in verband met die moorde gearresteer nie.