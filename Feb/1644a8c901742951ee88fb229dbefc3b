LUNGI Ngidi brand om weer vir Suid-Afrika krieket te speel. Dié snelbouler is sedert laat November met ’n kniebesering buite aksie. Hy het egter die keurders laat weet hy’s weer reg om sy deel vir die Proteas te doen. “Ek oefen saam met die Proteas sedert die eendaagse reeks teen Pakistan begin het. “Die keurders moet my nou net weer kies,” het hy homself fiks verklaar. Doelwit Ngidi is ’n sekere keuse vir die Proteas in alle weetgawese van die spel wanneer hy fiks is. Die eerste doelwit vir die keurders en die Proteas se mediese span is waarskynlik om seker te maak Ngidi sal reg wees vir die Wêreld­beker-toernooi, wat in Mei in Engeland en Wallis begin. Hy sal dus in die span wees vir volgende maand se eendaagse reeks teen Sri Lanka. Dit is egter onwaarskynlik dat die keurders Ngidi in die eerste toets teen Sri Lanka sal inspan. Dit sal ’n waagstuk wees om hom dadelik in die langer wedstryde in te span nadat hy in November laas gespeel het. Die Proteas speel twee toetse teen Sri Lanka en die eerste een begin reeds Woensdag op Kingsmead in Durban. Kagiso Rabada, Dale Steyn en Duanne Olivier behoort dus – soos ook teen Pakistan – die naataanval te vorm. Sri Lanka het heelwat veranderings gemaak aan sy toetsgroep wat in Australië getoer het. Die keurders het verras deur die kaptein, Dinesh Chandimal, te pos. Die aanvangskolwer Dimuth Karunaratne is die kaptein. Dilruwan Perera en Roshen Silva is ook hul plekke kwyt en Angelo Mathews is nog beseer. Sri Lanka het vier spelers sonder enige toetservaring in die groep. Hulle is Lasith Embuldeniya, Mohamed Shiraz, Angelo Perera en Oshada Fernando.