DIE sokkerklub Stardrift gaan vanjaar ter viering van sy 21st birthday groot paartie hou met sy jaarlikse toernooi. Die klub, wat al in 1948 gestig is, is een van die oudste lede van die Northern Areas Football Association (Nafa). Dié gesogte toernooi dui aan dat die plaaslike sokkerseisoen net om die draai is. Dis altyd ’n titel wat die meeste van Nafa se voorste se­nior en junior spanne hard probeer wen. Stardrift se voorsitter, Kurt Potgieter, sê die toernooi is reeds lank gelede gestig om die lede van die klub by te staan gedurende die komende seisoen. “Omdat die klub in van die armer areas gebaseer is, kan ons spelers se ouers nie altyd hul koste vir die seisoen dra nie. Daarom hou ons die toernooi om fondse in te samel vir die span,” verduidelik Potgieter. Die meeste van die spelers in die klub kom uit gebiede soos Sanctor, Salsone­ville, Arcadia en Bethelsdorp. Die toernooi sal soos gewoonlik op die Marokweg-sportterrein plaasvind – vanjaar van 22 tot 24 Februarie. “Ons gaan weer 16 senior en 50 junior spanne hê wat deelneem, met verlede jaar se wenner, Helenvale, wat weer baie gretig is om sy titel te verdedig.” Daar gaan ook prysgeld wees vir die wenners (R3 500) en naaswenners (R1 500). “Junior spanne ontvang altyd nuwe toerusting as pryse, maar ons doen ook ’n beroep op enige gewilliges om verdere bydraes vir die toernooi te maak.” Stardrift is ’n gemeenskapsklub wat deur die Basset-broers gestig is, maar dis só lank gelede, niemand by die klub kan meer hul voorname onthou nie. Wat wel onthou kan word, is dat die broers in die Fairview-gebied grootgeword het en natuurlik mal was oor die sport sokker. Al was daar reeds ’n sokkerklub, Fairview Rovers, in die gebied, het die broers besluit om hul eie klub te stig. Die klub is vernoem na hul gunsteling-resiesperd, veral omdat hulle gereeld weddenskappe op Stardrift gewen het. Vandaar het die bekende embleem van ’n perd die klub se wapen geword. Nóg ’n interessantheid is dat Stardrift die eerste span was wat Nafa se gesogte Mala Moodaley-trofee gewen het.