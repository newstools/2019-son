SARON. – Vir Rachel Minnie Philander (62) was dit Woensdag moeilik om haar trane terug te hou toe sy die sleutels vir haar nuwe huis ontvang het. Philander, wat omtrent 20 jaar in ’n wendy gewoon het, was oorstelp van blydskap. Sy sê: “Ek is baie dankbaar vir die mooi huis wat ek gekry het en vir diegene wat dit vir my moontlik gemaak het. “My man is 12 jaar gelede oor­lede en sonder dié skenking sou ek nooit aan ’n huis gekom het nie.” Rdl. Hannes Smit, die krag agter die projek, sê daar is ’n tekort aan 1 200 huise in die dorp. Smit het sewe jaar gelede self ’n oorsig oor die dorp se behuisingstekort saamgestel. Hy het dit toe aan die Wes-Kaapse minister van menslike nedersettings, Bonginkosi Madikizela, oorhandig met dié se besoek aan die dorp. Hy het ook later self die regering oorreed om met die behuisingsprojek te begin, nog voordat hy raadslid geword het. “Ek het gevoel ek moes iets doen vir die mense wat onder sulke haglike omstandighede in geroeste sinkhokke bly. “Nou is ons op koers en enigeen wat ’n erf het wat op sy naam geregistreer is en wat volgens hul inkomste kwalifiseer, kan aansoek doen vir ’n huis,” sê Smit. Conrad Poole, uitvoerende burgemeester van die Drakenstein-munisipaliteit, sê trots: “Mense moet kan sien daar is vooruitgang in hulle dorp. “Die amptenare van Drakenstein wat betrokke was by dié projek, het bewys dat as daar ’n ‘political will’ is om ’n verskil in mense se lewe te maak, kom daar sukses.” Madikizela het die amptenare geprys vir hul werk en was baie beïndruk met die kwaliteit van die huise. “Ek wil die raadslid (Smit) bedank vir sy passie om die gemeenskap se probleme aan te spreek. Eienaars “Sy aanhoudende pleidooi, asook dié van die burgemeester, om fondse vir nuwe projekte te bekom, het my genoop om hulle in dié verband te ondersteun sodat daar so gou moontlik met nog nuwe huise begin kan word,” sê die minister. Behalwe die 27 huise wat nou aan eienaars oorgedra word, gaan daar dadelik begin word om tussen 150 en 200 huise met die volgende fase te bou. Daarna sal nog projekte volg.