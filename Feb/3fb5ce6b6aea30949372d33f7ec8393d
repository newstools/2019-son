SAGGEAARD, vrymoedig en goedhartig. Dit is hoe Jason Rohde se ma en sy twee besties hom gister in die Kaapse hooggeregshof beskryf het. Jason is skuldig bevind aan die moord op sy vrou, Susan. Susan se naakte lyk is op 24 Julie 2016 in die badkamer van hulle hotelkamer op die Spier-landgoed gevind. Regter Gayaat Salie-Hlo­phe het in haar uitspraak Susan se dood soos volg geskets: “Jy het haar daardie aand met jou lin­kervuis­ op haar oog geslaan. “Daarna het jy ’n kussing gevat en haar daarmee versmoor. Toe jy sien sy is dood, het jy begin planne maak om jou tracks te cover­.” Sy het gesê Jason het toe vir Susan van die kamer na die badkamer gesleep. In die badkamer het hy besef sy sal nie kan hang nie. Bedreiging Toe het hy haar op die vloer laat bly lê, met die koord los om haar nek. Brenda Rohde, Jason se ma, was ’n karakter-getuie vir haar seun. Sy het ter versagting van vonnis getuig. “My kind is nie ’n bedreiging vir die samelewing nie. “Hy is ’n uitstekende pa en ’n goeie mens wat daar was vir sy vriende en familie, sy kollegas en die publiek.” Jason en Susan het drie dogters genaamd Kathryn en ’n tweeling, Johanna Georgie en Alexandra Olivia. Die tweeling is eerstejaars aan die Universiteit Stellenbosch. Brenda het die hof gevra om genadig te wees in die strafoplegging van Jason. “Vir sy kinders se onthalwe vra ek dat die hof toegeeflik sal wees, asseblief.” Die hof het ook getuienis aangehoor dat Jason, sy ma en nog ’n bejaarde vrou as vennote saam ’n eiendomsagentskap gehad het. Jason se beste vriend, Craig Fleitsch, het oor hul 20 jaar lange vriendskap getuig. “Ek hoop en bid dat die hof vir hom ’n regverdige vonnis gee. Sy kinders het hom nodig. Hy is ’n baie goeie pa vir hulle.” Fleitsch het gesê hy kan namens 40 van hulle vriende praat. “Hy was nooit aggressief nie en ons het hom nog nooit sien baklei nie.” David Livingstone, nog ’n vriend, kon nie uitgepraat raak oor Jason se goedhartigheid nie. “Sy goedgunstigheid staan uit. Die beste voorbeeld hiervan was toe hy vir ’n weeskind betaal het vir die trip van haar lewe.” Jason se kinders het nie getuig nie. Die saak is môre in die hof vir slotbetoë.