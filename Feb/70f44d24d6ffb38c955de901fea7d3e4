ATLANTIS. – “Gee daai teef oor aan die gemeenskap sodat ons haar goed kan moer om haar te leer wat dit is om ’n ma te wees!” Só het Elizabeth Alexander van die flêtse uitgevaar nadat ’n pasgebore babatjie dood in ’n vullisdrom aangetref is. “Dis ’n skande! Nie eens ’n hond gooi haar kleintjies weg nie!” het nóg ma’s van Neptune Castle gereageer nadat die lykie gevind is. ’n Groot groep inwoners het gisteroggend saamgedrom by die vullisdrom, wat ironies genoeg naby die polisiestasie is. Ontken ’n Ingeligte op die toneel het vertel dat ’n meisie in die vroeë oggendure voor die ingang van die mall gekraam het. Die ingeligte sê die ma het die naelstring met ’n stuk glas afgesny en die baba aan iemand gegee om van haar ontslae te raak. Die een wie se taak dít glo was, is bekend aan Son. Hy’t dit ontken toe die inwoners hom konfronteer daaroor. Megan Toelie vertel oor die gru-ontdekking: “ ’n Rond­loper-vriend van my het so 04:00 op die lykie afgekom toe hy in die drom gekrap het. Hy het my geroep. “Die lykie was in ’n broek toegedraai. Toe ek die broek uit die drom haal, het die lykie daaruit geval.” Daar word bespiegel die mall se werkers weet iets hiervan. Twee inwoners vertel dat nagskofwerkers van die mall omstreeks 02:00 omtrént voor die gebou geskrop het. Sers. Noloyisa Rwexana, ’n polisiewoordvoerder, sê ’n saak van verberging van geboorte word ondersoek, maar in dié stadium is geen verdagtes al gearresteer nie. Rwexana sê in ’n nadoodse ondersoek sal vasgestel word of die kind nog gelewe het toe sy gedump is.