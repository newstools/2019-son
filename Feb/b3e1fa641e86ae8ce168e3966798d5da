KLAWER. – As daar minder concern was vir die welstand van die polisie se snuffelhonde, was haar gestremde kleinkind dalk al gevind. Só glo Bernina Saxon, ouma van die vermiste Jeneva Diergal, wat hier weggeraak het. Die gestremde agjarige meisietjie het amper ’n maand gelede spoorloos verdwyn uit die Donkerhoek-plakkerskamp in Klawer, waar sy saam met haar ma, Gertruida Diergal, gewoon het. Sukses Inwoners het die hele Klawer deursoek en ook gekyk langs die N7-snelweg, waar mense Jeneva glo sien loop het. Maar tot dusver was daar nog geen sukses in die soektog nie. Volgens Saxon het hulle die polisie gevra om snuffelhonde in te span om te help in die soektog na haar kleindogter. “Die polisie het aan ons gesê dit is te warm om die honde in te span om Jeneva te help soek. “Nou watter honde is dit dan daai? “O gonna, ek weet nie meer nie. “Ek stap elke keer twee ure van die plaas af om te kom hoor of daar nog niks nuus oor Jeneva is nie. Ek kan nie glo sy kon sommer net so verdwyn nie. “Iémand moes tog iets gesien het. Hoekom kom niemand dan na vore nie?” Jeneva was ten tyde van haar verdwyning in die sorg van haar antie Juanita Saxon (24) terwyl haar ma dorp toe gegaan het. “Jeneva het saam met een van my kinders voor haar ma se hok gespeel,” sê Juanita, wat haar vierde kind binnekort verwag. “My kind het later teruggekom en toe Jeneva nie uitkom nie, het ons haar gaan soek. Ons kon haar nêrens kry nie.” Juanita sê daar loop nou allerhande stories oor Jeneva se verdwyning rond. “Dan hoor ons sy is gevat deur ’n man wat in Clanwilliam bly, dan versprei mense stories dat haar eie ma haar vir R300 verkoop het. “Mense sê ook hulle het haar langs die N7 sien staan. Jeneva kan dan nie reg loop nie! As mense haar gesien het, hoekom het hulle haar nie saamgebring huis toe nie?” Juanita sê Jeneva sou nie saam met vreemdelinge wegloop nie. “Sy het altyd net gespeel voor my of haar ma se hok. Sy het nooit ver weggedwaal van die huis nie.” Sy sê ná ’n maand probeer hulle moed hou, maar as ’n nare ding dan gebeur het, wil hulle tog net hê die liggaam moet uitkom sodat hulle closure kan kry. “Dit is nie lekker om elke aand wakker te lê en te wonder wat van my susterskind geword het nie.” ’n Inwoner wat anoniem wou bly, sê dit slaan haar dronk dat ’n kind net so in die niet kon verdwyn. Moontlik “Ons het oral in die veld en onder elke bossie gesoek. Ons het so ver as Trawal geloop in die hoop dat ons haar sou kry. Niks! “Hoe is so iets moontlik? Hoe loop ’n kind, ’n gestremde kind daarby, verby baie mense en niemand sien haar nie?” Son op Sondag wou by die polisie hoor oor Saxon se bewering dat dit te warm was vir die polisiehonde om dadelik aan Jeneva se soektog deel te neem. Teen druktyd het hulle egter nie op ons navrae gereageer nie.