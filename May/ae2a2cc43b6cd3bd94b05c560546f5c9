DIE polisie is op soek na die killer van ’n man wat gisteroggend in Manen­berg gelem is. Inwoners het Kevin Langley se lyk 05:20 in Pecos Walk ontdek. Die 37-jarige pa van ses is verskeie kere in die kop gesteek. Sy kinders is tussen 1 en 19 jaar oud. Langley se ma, Alice Swartbooi, sê neighbours het gisteroggend aan die deur van haar woonstel in Pam Court kom klop. Swartbooi (62) vertel: “Ek het nog geslaap toe die mense hier aankom en sê Kevin lê in die pad en dit lyk baie ernstig. “Toe ek en my dogter daar kom, was hy klaar dood. Van sy goed wat hy in sy sakke gehad het, is gevat. Hy is hier weg sonder om te sê waarnatoe hy gaan.” Langley se suster, Ayleshia Adams, sê hulle is baie hartseer oor sy dood. Adams (33) sê: “Hy was baie teruggetrokke en stil. “Ons weet nie van iemand wat hom dood sou wou hê nie. “My broer was ’n baie liefdevolle mens. Hy was baie lief vir sy kinders. “Hy het Saterdagaand nog hier in die huis lekker koortjies gesing saam met sy agjarige seun, Kylo Pre­torius.” ’n Polisiewoordvoerder, kapt. FC van Wyk, het die voorval bevestig. Hy het gesê geen verdagte is al gearresteer nie. Van Wyk het gevra dat enige iemand met inligting oor die moord Manenberg se polisiestasie bel by 021 699 9400 of Crime Stop by 08600 10111. Stryery Volgens Van Wyk is die oom Saterdagaand by ’n huis op Sunday Peak Road doodgesteek. Volgens inligting was daar ’n paartie. Albei het sterk drank gedrink en toe het ’n stryery ontstaan. “Die oom is een keer in sy bors gesteek. Hy is op die toneel dood.” 