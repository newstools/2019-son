’N MENS het nie altyd die regte skoene nodig­ om oor die lewe se hekkies te spring en steeds as oorwinnaar die eindpunt te haal nie. Dit het Rogail Joseph (19), die nuwe Afrika-hekkieskampioen, bewys toe sy stof in haar opponente se oë geskop het. Sy het ook as die nuwe kampioenskapsrekordhouer in die 400 m-hekkies vir o. 20’s weggestap. Rogail het die rekord laas week by die Afrika-kampioenskapsbyeenkoms vir o. 20’s en o. 18’s in Abidjan, Ivoorkus, laat spat toe sy in ’n tyd van 57,37 sekondes gewen het. Dié week het sy aan die SA Senior Atletiekkampioenskapsbyeenkoms in Germiston deelgeneem. Hierdie tenger jong vrou van Roodewal in Worcester sê sy is vasbeslote om uit te styg ongeag die uitdagings. “Ek het in gr. 3 met atletiek by die skool begin.” Van daar af was dit duidelik sy het ’n natuurlike talent vir dié sportsoort. Rodney Booysen, haar afrigter, sê Rogail het as 12-jarige lid geword van die nieregeringsorganisasie Fit2Run. “Die doel van Fit2Run is om talentvolle atlete in agtergeblewe gemeenskappe na hulle volle potensiaal te ontwikkel. Ons verskaf ook die vervoer vir atlete na en van wedlope, asook na fisioterapie. “Haar onderwyser Aloe Fransman by Esselenpark­ Primêr het haar na my verwys. “Sy was net een jaar by ons oefengroep toe sy opgeneem is in die Wes-Kaapse atletiekspan vir laerskole wat in 2013 in Sasolburg gaan meeding het.” Dié eerstejaarstudent in bestuurswetenskappe aan die Universiteit van Wes-Kaapland moes reeds oor baie persoonlike hekkies spring. Booysen sê die grootste uitdaging is dat Rogail g’n borge het nie. Sy hardloop nog met spikes (hardloopskoene) wat sy in 2016 as ’n geskenk van die Hoërskool Worcester Gimnasium gekry het. Sy het twee weke gelede nuwe skoene gekry wat hopeloos te groot was. Behalwe dit, dra sy ook die belange van haar gesin op haar skouers. “Sy is baie geheg aan haar ouers, Ronel en Cornell. Ronel het onlangs ’n besering by die werk opgedoen. Sy is nou nog by die huis. “Rogail is baie bekommerd oor haar ma se welstand, want daar is nie geld vir dokters nie. Verder het sy ook twee minderjarige sibbe na wie daar omgesien moet word.” Rogail se gesondheid is ook ’n uitdaging. Twee maande gelede moes sy vir yster-oortappings gaan omdat haar ystervlakke “hopeloos te laag was”, sê Booysen. Die mediese rekeninge lê en wag vir hulle wanneer sy terugkeer vanaf die SA Senior Atletiekkampioenskapsbyeenkoms. Die ander uit­daging is die sosio-ekonomiese omstandighede in die bendegeteisterde Roodewal. “Daar is altyd die gevaar dat jy beroof kan word as jy baan toe stap,” sê Booysen. Rogail is sedert 2016 ’n nasionale atleet, maar die Wes-Kaapse Sportraad het glo nog nie hand bygesit nie. “Haar stapelvoedsel is brood, want ons kan nie na haar dieet kyk nie,” verduidelik Booysen. “Die ergste is dat hierdie talentvolle kind so baie moet opvreet en onder ál die omstandighede steeds goed perform. “Hoeveel ander sou nie lankal tou opgegooi het nie?” Rogail is baie dankbaar teenoor Booysen. Sy sê haar grootste droom is om eendag die Olympics te haal. Rogail se raad aan ander aspirant-atlete in veral agtergeblewe gemeenskappe is: “Sit altyd alles in en moet nooit opgee nie.”