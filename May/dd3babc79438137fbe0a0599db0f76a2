DIE gemeenskap soek dienslewering – en ’n einde aan geweld. Daarom het die Concerned Citizens of PE Metro (CCPEM) en kerkleiers ’n debat in die Northerns gereël sodat inwoners face-to-face met politieke leiers kon praat. Met die algemene verkiesing wat oor minder as ’n week plaasvind, spring partye vir oulaas deur hoepels om nog stemme te werf. Die Gelvandale-gemeenskapsaal was Dinsdag vol inwoners wat graag wou hoor wat politieke partye hulle sou bied indien hulle aan bewind sou kom. Morele Past. Tyrone Strydom van Faith In Action Northern Areas, ’n groep wat bestaan uit kerkleiers, het gesê die debat is gereël om politici verantwoordbaar te hou vir die beloftes wat hulle gemaak het. “Die kerke wou weet hoekom politieke partye net na die mense toe kom voor ’n verkiesing. Sommige van die kwessies wat genoem is, is werkloosheid, ongelykheid, behuising, veiligheid, morele ondergang en korrupsie,” sê Strydom. Claudia Charles van African Covenant (ACO) sê Suid-Afrika is nou in die waakeenheid. “Ons staan vir ’n verenigde, gerespekteerde en ordelike Suid-Afrika. Die geweld wat ons sien, is simptome van ’n groter krisis. Dit is weens korrupsie. “Ons as die ACO sal mense dien met waarheid en liefde.” Jonathan Lawack van die DA het gesê: “Die DA is die enigste party wat ’n agenda vir verandering kan verseker. “Om dié doel na te jaag, sal ons regverdige toegang tot werksgeleenthede verseker, ’n eer­like en professionele polisiediens skep en verseker korrupsie word beveg met alles wat ons het. Ons sal dienslewering versnel.” Basil Leverment van die National Freedom Party (NFP) het gesê hulle fokus op basiese dienslewering. “Ons besoek juis tans verskeie informele nedersettings, soos Moeggesukkel in Uitenhage, waar daar een kraan vir 300 mense is.” Lance Grootboom van die ACDP het gepraat oor geweld en die stygende werkloosheidsyfer in die noordelike areas. “Die ACDP het ’n plan om geweld te beveg. Ons moet sigbare polisiëring hê en seker maak rehabilitasiesentrums word gebou. “Die meeste van ons jong mense is op dwelms, wat gelink word met geweld en crime.” Cheslin Felix van Compatriots of South Africa het gesê sy party is gebore in die Northerns en gee bruin mense ’n fighting chance. Huise “Ons sal met ons gemeenskappe en kerk- en kultuurleiers saamwerk om oplossings vir ons gemeenskap te vind – vir en deur ons eie bruin gemeenskappe.” Eldridge Jerry van die ANC het gepraat oor wat dié party die afgelope 25 jaar in die Northerns gedoen het. Hy het genoem die ANC het inwoners in areas soos Kleinskool en Schauderville voorsien van huise, elektrisiteit, strate, ’n skool en water. “Ons het huise gebou in Lawlerstraat en ook in Uitbreiding 6 in Gelvan­dale.” Hy het ook gepraat oor school drop-outs en misdaad. Vaughan Naidoo van Good was ook teenwoordig, maar het teen druktyd gister nie kommentaar gelewer nie. Die UDM, Patriotic Alli­ance (PA), Cope en die EFF het egter nie die debat bygewoon nie.