HELALIA Johannes van Namibië het gister die vinnigste tyd tot nog toe in die Spar 10 km Women’s Challenge-wedloop in Groenpunt opgestel. Dié 38-jarige atleet van die Nedbank-atletiekklub het die 10 km in 31 minute en 45 sekondes in bedompige toestande afgeblits. Dit was ’n persoonlike beste (PB) tyd vir Johannes. Sy het vroeër vanjaar in die eerste van die Spar Grand Prix-reeks se wedlope haar PB (31:50) in Port Elizabeth opgestel. Johannes het ook 42 sekondes vinniger gehol as Elana Meyer se rekord wat 23 jaar gelede in die Kaap opgestel is. Johannes was uiteraard baie gelukkig met haar tyd. Sy het agterna gesê: “Dit is altyd nice om jouself teen sterk teenstanders te meet. “Dis die enigste manier om jou tye te verbeter. “Dit was my PB en is boonop ook ’n nuwe Namibiese rekord. “Die weer het vandag lekker saam gespeel. Ek is baie trots op my ver­toning.” Sofia Chegen (32:09) van Etiopië was kort op haar hakke in die tweede plek. Chegen se landgenoot die 17-jarige Tadu Nare (32:56) was derde oor die eindstreep. Die Keniaan Sarah Naibei (33:22) was vierde. Nog ’n atleet van Ethiopië, Birho Adhena (33:23), het vyfde klaargemaak. Kesa Molotsane (33:40) van die Murray & Roberts-klub was die eerste Suid-Afrikaner wat die wedloop voltooi het. Molotsane is gevolg deur Irvette van Zyl (33:43) van die Nedbank-klub. Fortunate Chidzivo (33:49) van die Retail Capital Langa-klub het in die agste plek klaargemaak. Jenet Mbhele (34:07) van die atletiekklub Umzimkhulu Striders was negende. Die Zimbabwiër Caroline Mhandu (34:08) was die laaste atleet wat die top-10 gehaal het. Sowat 20 000 vroue-atlete het gister in die Moederstad aan dié gewilde wedloop deelgeneem.