GISTER het minstens drie laerskole in Bethelsdorp Uitbr. 21 en 31 vroeg verdaag omdat die bendeskietery te erg geraak het. Twee rival bendes is sedert die naweek weer met mekaar doenig. Bekommerde ouers is verder op hol gejaag weens valse rumours dat leerders raak geskiet is en hoofde hostage gehou word. Die primêre skole Astra, Strelitzia en Kroneberg het gisteroggend verdaag. Clifton Jantjies, skoolhoof van Strelitzia, sê die kinders is getraumatiseer. Hulle was gisteroggend besig met hulle oggendseën toe minstens 10 skote afgegaan en dit disrupt het. “Die kinders het gehardloop, maar ons het hulle aangesê om binne die saal te bly. Ek het toe die polisie geskakel. “Hulle het die hele voorkant van die skool afgesper. Die ouers het hulle kinders kom haal en ons het vroeg verdaag.” Jantjies sê twee bendes het in die skool se straat op mekaar geskiet. Hulle het Vrydag op mekaar geskiet, in die naweek en gister weer. “Die kinders is nie normaal nie. Ek kan aan hulle gedragspatrone sien hulle is op hulle senuwees. Ek het ’n rapid incident report aan die onderwysdepartement gestuur. Ek is bekommerd. Die eksamen begin Donderdag.” Yul Billet, skoolhoof van Kroneberg, sê die kinders is getraumatiseer. Nie net is daar in die skool se straat geskiet nie, hulle moes ook gisteroggend in Kalotastraat verby ’n moordtoneel loop. Billet het gesê: “Toe ek daar aankom, was die ambulans doenig. Die kinders het daar verbygeloop om by die skool uit te kom. Die polisie het hulle gevra om liewer terug te draai. Toe (die bendes) weer daarna op mekaar skiet, het die paniek ingeskop.” Dié wat reeds by die skool was, se ouers of vervoer is gebel om hulle te kom haal. Die polisie en onderwysers het van die kinders veilig by die huis besorg. Kroneberg het die onderwysdepartement dadelik in kennis gestel. Billet beaam dis twee gangs wat so op mekaar skiet – een in Uitbr. 21 en een in Uitbr. 31. “Die skool is altyd in die kruisvuur. Op 12 Mei is twee ouens geskiet. Op 13 Mei het hulle in die skool se straat geskiet.” Volgens hom daal die bywoningsyfer by die skool verskriklik – en formele assessering is om die draai. Selfs die onderwysdepartement het vrae begin vra oor die lae bywoningsyfer. Helma Boggenpoel van Astra sê hulle skool het gisteroggend verdaag, al het niks by hulle gebeur nie. Gestabiliseer “Bekommerde ouers het ingekom en gevra of hulle die kinders vir veiligheids­redes kan huis toe vat. Die polisie het die skool bewaak en die kinders is veilig huis toe geneem. Môre (vandag) gaan daar ’n personeelvergadering gehou word.” Teen gistermiddag het die polisie die situasie gestabiliseer. Arrestasies is gedoen vir die onwettige besit van vuurwapens.