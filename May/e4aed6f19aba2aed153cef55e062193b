DIE Liverpool-sterspeler Mohamed Salah is nie Dinsdag beskikbaar vir sy span se Champions League-wedstryd teen Barcelona nie. Die Reds het met Salah se besering ‘n duur prys betaal om weer tot bo-aan die punteleer van die Engelse Premierliga te skuif. Divock Origi het Saterdagaand 'n doel laat in die wedstryd aangeteken om die Merseysiders met 3-2 oor Newcastle te laat seëvier. Salah, wat harsingskudde in die wedstryd opgedoen het, se onttrekking aan die Barca-stryd kom nadat daar reeds bekendgemaak is dat die span sonder Robert Firminho se dienste sal moet klaarkom. Die bestuurder Jurgen Klopp sal nou maar na Xherdan Shaqiri, Daniel Sturridge of Origi moet kyk om hul skoene vol te staan. Klopp sal hoop die vyfmalige kampioene kan soos in 2005 teen AC Milan 'n agterstand van 3-0 uitwis. Die Duitser is egter steeds optimisties oor sy span se kanse. “Ons gaan steeds probeer om die game te wen. Daar is steeds ‘n kans om dié seisoen langer te maak. Indien nie, is dit die laaste twee tuiswedstryde van ‘n ongelooflike seisoen en dít moet ons celebrate.” – The Telegraph