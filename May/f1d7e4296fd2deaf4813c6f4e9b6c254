VYF perlemoenstropers, onder wie ’n pa en seun, is gister in die Baaise hooggeregshof gevonnis op perlemoenverwante klagte. Regter Glen Goosen het die veroordeelde perlemoen- kingpin Morné Blignaut (47) 20 jaar tronkstraf opgelê op twee klagte van rampokkery, vyf jaar op ’n klag wat verband hou met die verontagsaming van die Wet op Mariene Hulpbronne en drie jaar op ’n klag van diefstal van ’n voertuig. Hy het gelas dat die vonnisse gelyklopend uitgedien word en dat 15 jaar van die vonnisse vir die twee rampokkeryklagte uitgedien word saam met die 20 jaar tronkstraf wat regter Dayalin Chetty vroeër aan Blignaut opgelê het. Blignaut is dus effektief vyf jaar tronkstraf opgelê in dié huidige saak. Sy medebeskuldigde Jacob Naumann (35) is voorts 12 jaar tronkstraf opgelê op klagte van rampokkery, vyf jaar op ’n klag wat verband hou met die verontagsaming van die Wet op Mariene Hulpbronne, drie jaar op ’n klag van die onwettige vervoer van perlemoen en nog drie jaar op ’n klag van diefstal van ’n voertuig. Goosen het gelas dat dié vonnisse gelyklopend uitgedien word en dat sewe jaar van die vonnisse vir rampokkery ook gelyklopend uitgedien word met die 12 jaar tronkstraf wat regter Mandela Makaula hom vroeër opgelê het. Naumann is dus effektief vyf jaar tronkstraf opgelê in dié saak. Blignaut se seun, Morné jr. (27), is vyf jaar tronkstraf opgelê op ’n klag van rampokkery en drie jaar op ’n klag van die onwettige vervoer van perlemoen. Goosen het gelas dat dié twee vonnisse in geheel vir vyf jaar opgeskort word. Danie Prinsloo (31) is voorts vyf jaar tronkstraf opgelê op ’n klag van rampokkery, vyf jaar op ’n klag wat verband hou met die verontagsaming van die Wet op Mariene Hulpbronne, drie jaar op ’n klag van die onwettige vervoer van perlemoen, en nog drie jaar op ’n klag van diefstal van ’n motorvoertuig. Bedreig Goosen het gelas dat ook dié vonnisse gelyklopend uitgedien word en dat twee jaar van die vonnis vir rampokkery vir drie jaar opgeskort word. Prinsloo sal in dié saak dus effektief drie jaar tronkstraf uitdien. Goosen het Paul Bezuidenhout (22) tot vyf jaar gevonnis op ’n klag van rampokkery en vyf jaar op ’n klag wat verband hou met verontagsaming van die Wet op Mariene Hulpbronne. Die regter het dié vonnis in geheel vir vyf jaar opgeskort. Goosen sê met vonnisoplegging die vinnige groei van georganiseerde misdaad bedreig die regte van almal in die land. Volgens hom hou dit ’n gevaar in vir openbare veiligheid en bedreig ook ekonomiese stabiliteit.