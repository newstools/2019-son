NEIL Powell, Blitsbok-afrigter, het beslis raakgevat met sy besluit om die 2018-’19-seisoen te gebruik om spelersdiepte uit te bou. Só sê Fabian Juries, voormalige Suid-Afrikaanse rekordhouer vir die meeste drieë in sewesrugby, oor sy ou span se veldtog in dié seisoen se reeks. Die Blitsbokke kan nou wel nie meer hulle Wêreldreeks-titel van verlede seisoen suksesvol verdedig nie, maar hulle is goed geplaas om outomatiese kwalifisering tot die Olimpiese Spele in Tokio te verseker. Net die topvier-spanne op die punteleer aan die einde van die huidige Wêreldreeks kwalifiseer outomaties vir die vierjaarlikse skouspel. Die res moet in toernooie gaan speel om te kwalifiseer. Die Blitsbokke is tans in die vierde plek en sal vandag in die Londen-toernooi die eindstryd wil haal om hulle kanse vir kwalifisering meer van ’n werklikheid te maak. Juries voel die Blitse het nog glad nie genoeg gedoen om ’n kaartjie na Japan te bespreek nie, maar hy is kwaai beïndruk met hoe Powell die jonger spelers deurgebring het. “Ek sal nie sê ons het alreeds genoeg gedoen nie. Ek dink die naweek sal bepaal. As ons die halfeindronde maak, dan behoort ons bo Engeland (vyfde op die punteleer) te eindig. “Dit was ’n goeie besluit deur Neil om die jonger spelers dié seisoen te kies,” het die boorling van Grahamstad aan Son op Sondag gesê. “Nou het hy oorgenoeg spelers met ervaring om van te kies as daar manne is wat met beserings sukkel. “Dit gaan veral ’n massiewe pluspunt wees, as hy tussen nou en volgende jaar nog sleutelmanne weens beserings sou verloor.” Juries voel ook nie daar moet te veel gepanic word oor die afwesigheid van die ervare spelskepper Cecil Afrika nie. Afrika het van­jaar nie in ’n enkele­ toernooi gespeel nie, en ’n gesukkel met dyspierbeserings was hoofsaaklik die rede daarvoor. “Ek dink vir Cecil is dit goed dat hy rus, want dyspierbeserings is iets wat tyd vat om te herstel,” verduidelik Juries. “Dit sal hom definitief help om nou te rus voor hy weer met sy volle fiksheid en uitgeruste liggaam sy ding op die veld kan doen.” Een van die jong spelers wat Juries tot dusver beïndruk het, is Selvyn Davids. Hy is ook tevrede met van die ander talent wat hy aanskou het. Juries is ook vol lof vir Branco du Preez, wat gister geskie­denis gemaak het deur in sy 70ste Wêreldreekstoernooi te speel. “Branco is ’n ware spanspeler,” het Juries gesê. “Hy gee sy alles en ek is baie bly vir hom. Dit is ’n fantastiese rekord en hy ver­dien dit.”