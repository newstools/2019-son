DIE Sharks is besig met kopspeletjies. Dit is die enigste afleiding wat gemaak kan word nadat die span se hulpafrigter, Ricardo­ Loubscher, gesê het ’n oorwinning is nie die prioriteit in Saterdag se wedstryd teen die Lions in Durban nie. “Dis nie ’n wedstryd wat ons tot elke prys móét wen nie. Dit gaan alles oor die genot-faktor. “Ons speel vir mekaar en vir die speler langs jou,” het hy aan Netwerk24 gesê. Hierdie stelling in dié kritieke stadium van die kom­petisie moet egter met ’n knippie sout geneem word. Dit is juis nóú van kritieke belang om te wen as jy die uitspeelrondes wil haal. Agter Die Lions se breier, Swys de Bruin, is egter te uitgeslape om hom aan sulke praatjies te steur. Die Sharks lê onder die Bulls, Jaguares en Lions op die Suid-Afrikaanse konferensie en kan allermins bekostig om verder agter te raak. Die Sharks het tot dusver ook net vyf wedstryde gewen teenoor die sewe van die Bulls, Jaguares en Lions. As die Sharks dus Saterdag net vir die genot speel en verloor, kan dit die einde van hulle uitspeel-drome beteken. Die Sharks sal Saterdag sonder die Springbokke Beast Mtawarira (knie) en Akker van der Merwe (skouer) wees. ’n Ander Springbok, Thomas du Toit (enkel), gaan dalk ook die stryd misloop. Die kragmeting word van 17:15 op kanaal 201 uitgesaai.