DIE cops het Dinsdagaand onder skoot gekom ná nog ’n bendeskietery in Mitchells Plain. Verskeie bendes in Tafelsig het weer hard op mekaar geskiet. Vroegaand het twee mense op ’n hoek in Katberg Crescent gestaan. Omstreeks 19:15 het ’n wit motor met ’n onbekende registrasienommer stadig verby hulle gery. Van die insittendes het op die twee losgebrand. ’n Jong man (17) is in die rug gewond. Hy is na die hospitaal geneem. ’n Saak van poging tot moord is geopen. Toe cops op die toneel kom, het ontstoke inwoners hulle met klippe bestook. Vroeër dieselfde dag – om en by 08:45 – is ’n man dood nadat hy in Olyfstraat, East­ridge, geskiet is. Die vermeende bendelid het in die straat gestaan toe twee onbekende mans hom nader en losbrand. Die 18-jarige man is op die toneel dood. Die skieters het weggehardloop. In Hanover Park is ’n vermeende druggie laat Maandagaand in ’n skietery noodlottig gewond. Die voorval het omstreeks 23:30 gebeur. Die 30-jarige man is na die daghospitaal geneem, maar het later daar afgesterf. Gister douvoordag is ’n Somaliese winkeleienaar in Lavender Hill doodgeskiet. Die voorval het omstreeks 05:15 in Depsiton Crescent gebeur. Die 27-jarige winkel­eienaar is in sy winkel geteiken en is net daar op die toneel dood. Die cops het gister­oggend op die lyk van ’n onbekende man afgekom. Dis langs die treinspoor by Heinz Park gekry. Die man is na bewering doodgesteek. Die man se liggaam het onder die brug langs die R300 gelê. Daar word nog ondersoek ingestel na die omstandig­hede rondom die man se dood. Verdagtes Volgens lt.kol. Andrè Traut, die provinsiale polisiewoordvoerder, word die onderskeie skietvoorvalle steeds ondersoek. Geen verdagtes is nog vir die moorde in hegtenis geneem nie.