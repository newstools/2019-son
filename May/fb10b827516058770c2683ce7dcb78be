DIE Stormers gaan tot die bitter einde veg om te verseker hulle haal die uitkloprondes van die Superrugby-kompetisie. Dít is die versekering wat Robbie Fleck, afrigter van die Stormers, Saterdagaand gegee het ná sy span se sege van 34-22 oor die Highlanders op Nuweland. Ná die vorige week se gelykop uitslag van 19-19 teen die verdedigende kampioen, die Crusaders, het die Kapenaars uiteindelik vir die eerste keer vanjaar tot hul volle potensiaal gespeel. Die positiewe uitslae teen die Nieu-Seelandse spanne beteken Siya Kolisi (kaptein) en sy manne het nog ’n kans om die uitspeelrondes te haal. Laaste Maar dan sal hulle ten minste al hulle oorblywende games­ móét wen. Hulle moet nog teen die Lions, die Sunwolves en die Sharks speel. Ná 13 games is die Stormers met 30 punte egter steeds laaste op die SA afdeling van die log. Saterdag pak die Kapenaars die Lions op Ellispark. Swys de Bruin (afrigter) se span het in die naweek met 17-27 teen die Sharks in Durban vasgeval. Net soos die Storm­ers het die Lions ook 30 punte op die log. Hulle sal dus alles in die stryd werp om die Stormers se momentum Saterdag in Johannesburg te probeer stuit. Die Jaguares is met 36 punte boaan die SA log. Die Sharks het 33 punte. Die Bulls (32) is tans derde. Fleck glo sy span is besig om sy beste peil op die regte tyd te bereik. Hy sê: “Wanneer ons met die rug teen die muur is, baklei ons altyd kliphard. “Die goeie ding is dat ons nou op ’n high wil eindig. Dis belangrik dat ons aanhou glo in die plan. Al wat ons nou moet doen, is om die spelers reg te bestuur sodat hulle vars vir die naweek kan wees.” Die Stormers sweet egter tans oor die fiksheid van hul Bok-flanke Kolisi (knie) en Pieter-Steph du Toit (skouer).