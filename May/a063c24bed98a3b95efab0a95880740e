DIS tyd vir Superrugby om neutrale wedstrydbeamptes in wedstryde tussen spanne van verskillende lande aan te stel. Só sê die voormalige Springbok en Afrikaanse rugbykommentator Toks van der Linde ná nóg ’n naweek van teleurstel­lende beslissings in dié Suidelike Halfrond-kompetisie. Van der Linde het in die radiostasie RSG se Skrumtyd met Jody Hendricks sy mond uitgespoel oor hoe Sanzaar se besluit veral Suid-Afrikaanse blasers benadeel. “Ek het die laaste weke Pro14-wedstryde uitgesaai en nie een van die match officials in daai wedstryde is afkomstig van dieselfde unie of land nie. Selfs die televisie-skeidsregters is internasionaal,” het hy gesê. “Hoekom kan ons in Superrugby nie neutrale skeidsregters kry nie? Dan is daar nie druk op ons Suid-Afrikaners om besluite te neem nie. Oplossing “Stuur eerder die Suid-Afrikaners Nieu-Seeland of Australië toe en bring Australië en Nieu-Seeland se manne hiernatoe. “Die ander oplossing is ook om eerder die Noordelike Halfrond se blasers te kry om hier te blaas. Jy gaan tog in Japan met daai skeidsregters speel en dis presies wat moet gebeur. “Ek het nou die aand ’n debat hieroor gehad. Onthou, ons gaan Japan toe en daar gaan ons met blasers te doen kry wat die reëls heeltemal anders interpreteer.”