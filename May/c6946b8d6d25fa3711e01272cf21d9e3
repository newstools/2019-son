VIER mense van Lourensiapark in Somerset-Wes het Sondag ’n noue ontkoming met die dood gehad toe die bakkie waarin hulle gery het, ’n rots getref het. Hendrik Abrahams, sy vrou, Benita, haar suster Christina Stoffels, asook Lucinda Kleynhans, is almal beseer en in die Helderberg-hospitaal behandel. Volgens Hendrik het die ongeluk omstreeks 02:00 gebeur onder die treinbrug in Victoria­straat toe sy bakkie die rots tref. Iemand het glo die rots vanaf die brug gegooi. Die bakkie het van die linker- na die regterbaan geskiet en teen ’n muur gebots. Navrae Hendrik vertel hy was bewusteloos en is van sy selfoon en wallet beroof. Nadat hulle uit die hospitaal ontslaan is, het hy begin navrae doen oor die wie die rots gegooi het. Verskeie name is gegee. Hy het inligting ontvang dat sy selfoon in Garden Village verkoop is. Hulle het die koper gekonfronteer en het dit teruggekry, maar nog nie die wallet nie. Abrahams kla die cops is nie van veel hulp nie. Hy wil hulle graag inlig oor die moontlike skuldiges. Sers. Botsotso George Mjiwu, ’n polisiewoordvoerder, sê die ongeluk is eers Dinsdag geregistreer. Hulle het die klaer Dinsdag gebel, maar hy was nie beskikbaar nie. Mjiwu sê die klaer kan ’n klag maak.