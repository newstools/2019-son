HULLE hulpkrete was tevergeefs. Die bure kon die deur nie oopkry nie, toe brand hulle dood. ’n Ma, haar kind, haar jonger suster en ’n vriendin is gisteroggend oorlede in ’n shack fire in Malabar Uitbreiding 6. Die oorledenes was Luchnene Crotz (33), haar kind, Dwayne (8), haar suster, Keisha Dolf (13), en ’n ander meisie, Leana Leslie (17). Met Son se aankoms op die toneel was die forensiese personeel besig om die liggame in die van te laai. AO Alwin Labans, ’n polisiewoordvoerder, het vertel wat gebeur het: “Preston Wentzel het die oggend gaan werk. Hy is ’n taxi guardjie. Hy het vir sy vrou in die huis gevra om die deur te sluit. “Ná 06:00 het hulle na die neighbours geskree vir hulp, maar ongelukkig het al vier doodgebrand. “Die polisie het ’n geregtelike nadoodse ondersoeke geopen.” Wentzel (37) het vertel toe hy die shack verlaat, het hy nog gesien hoe sy vrou en kind lê en slaap. Toevallig het sy taxi weer daar ’n draai gery. Dis tóé dat mense hom laat weet het. “Ons kon nie teen die vuur baklei nie. Waar gaan ek weer sulke mense kry?” het Wentzel hartseer gesê-vra. Die buurvrou, Gharoneesa Kiewiets (49), het wakker geword toe sy hoor hoe haar naam geroep word. Sy het vertel hulle het te­vergeefs probeer om die deur oop te trap. Leana se ma, Faith Leslie (49), bly ook op die vlak. Sy het gesê: “Ek het vanoggend (gister) wakker geraak toe ek iemand hoor skree. Uitruk “Ek dog dis iemand wat beroof word. “Toe ek opstaan om te gaan kyk, sien ek hoe die mense natgooi. “Toe besef ek dis my dogter se shack wat brand en dat dit sy is wat skree. “”Ons het die plate probeer uitruk, maar dit was te laat.” Leana se pa, Gavin Kammies (39), is net so geskok. Kammies het gesê: “Ek kan dit nie glo nie, want Leana was ’n kind duisend. “Sy het my nog Sondag ’n R5 gevra en gesê sy is lief vir my. “Ek sal altyd onthou hoe sy my gedruk en gesoen het.” Dylan Roberts (19) was Leana se boy­friend. Hy het gister in ’n shack gesit en huil. Roberts het vertel hy het die vorige aand nog vir Leana ’n soen op haar wang gegee. ’n Emosionele raadslid, Shar­lene Davids, was ook op die toneel om die families by te staan.