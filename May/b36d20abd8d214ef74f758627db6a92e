DIE spul groentjies wat deesdae in die bokskryt sommer om ’n wêreldtitel meeding, wys hoe dié sport se peil wêreldwyd verlaag het. Verby is die dae toe boksers die spreekwoordelike sakke sout moes opeet voordat hulle ’n kans op die wêreldverhoog gekry het. ’n Goeie voorbeeld is die Tsjeg Vasil Ducar, wat op 8 Junie in Emperors Palace met Kevin Lerena kragte meet om die IBO se tussengewigtitel. Ducar het nog net ag gevegte agter die rug en is dus nog ’n snuiter in die beroepskryt. Die vraag is op grond waarvan hy nóú al om ’n wêreldtitel boks? Die wêreld se swaargewigkampioen, Anthony Joshua, het self net ag gevegte onder die belt gehad voordat hy om dié titel geboks het. Suid-Afrika se Thulani Mbenge was ná net 13 gevegte ook reeds kampioen. Dit is in skrille kontras met legendes soos Brian Mitchell se 31, Gerrie Coetzee se 22 en Pierre Fourie se 45. Die voormalige ligswaargewigkampioen van die wêreld Víctor Galíndez moes 46 gevegte trotseer voordat hý om die wêreldtitel kon boks. Ander bekendes wat ook die spreekwoordelike harde pad moes loop, is George Foreman (36 gevegte), Joe Frazier (24), Roberto Durán (29) en Mike Tyson (27). Deontay Wilder het ná 30 gevegte ’n wêreldtitel gewen.