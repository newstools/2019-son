’N SEKURITEITSWAG is Sondag op die skoolgrond van die Hoërskool Woodlands in Mitchells Plain vermoor. Volgens kapt. FC van Wyk, ’n polisiewoordvoerder, het die voorval omstreeks 06:00 plaasgevind. “Die man (35) se lyk is in die sekuriteitskantoor van die skool gevind met steekwonde in sy bors.” Van Wyk sê die omstandighede rondom die voorval word nog ondersoek. “Ons ondersoekbeamptes volg elke leidraad op om die skuldiges te laat boet.” Jessica Shelver, ’n woordvoerder van die Wes-Kaapse onderwysdepartement, sê: “Die WKOD is baie hartseer oor die moord op ’n sekuriteitswag by die skool. Beheerliggaam “Die wag was nog ná 05:00 in kontak met sy beheer­kamer.” Shelver sê hulle is onseker oor wat presies gebeur het. “Maar dit is kommerwekkend dat dit op die skoolgrond gebeur het.” Die wag is deur die skool se beheerliggaam aangestel. Son het verneem dat daar ’n inbraak by die skool was en dat die vuilgatte goed gesteel het. Shelver sê hulle wag nog vir die skool om te hoor of enigiets gesteel is en of die skool gevandaliseer is. “Ons harte gaan uit na die wag se vriende en familie.” Van Wyk sê niemand is nog in hegtenis geneem nie. Sandra Smith, die prinsipaal, het nie op Son se oproepe gereageer nie. Die skool het gister soos normaal voortgegaan.