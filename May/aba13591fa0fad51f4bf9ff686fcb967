MILAN. – Die Serie A-kampioen, Juventus, trek nou die streep. Die span gaan vir die eerste keer in meer as ’n eeu sonder hulle ikoniese swart-en-wit strepe speel. Die klub is in 1897 gestig, en spelers dra sedert 1903 swart-en-wit strepe van die een of ander soort. Van volgende seisoen af sal Cristiano Ronaldo en sy spanmaats steeds wit en swart dra, maar nie strepe nie. Die trui sal wit wees aan die regterkant en swart aan die linkerkant, met ’n pienk lyn wat die twee skei. “Die gewaagde nuwe ontwerp roep die verlede op, terwyl die toekoms van die klub deur die evolusie van die ikoniese swart-en-wit strepe getoon word,” het die span gesê. “ ’n Onverwagte pienk sit in die hart van die ontwerp en eerbiedig die eerste kleur waarin die klub gespeel het.” Met 35 titels hou Juventus die rekord as Serie A-wenners. Die laaste ag titels is ná mekaar verower. – AFP