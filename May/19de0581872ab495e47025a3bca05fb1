AKANI Simbine en Justine Palframan gaan ’n groep van 19 nasionale atlete van Suid-Afrika op die IAAF-wêreldbyeenkoms vir aflos-spanne lei. Die byeenkoms gaan môre en Sondag in Yokohama in Japan plaasvind. Dit sal die eerste keer wees dat Suid-Afrika aan dié byeenkoms deelneem. Die span bestaan uit 14 mans en 5 vroue. Hulle gaan aan die 4x100 m-aflos, die 4x200 m-aflos vir mans, die 4x400 m-aflos, sowel as die gemengde 4x400 m-aflos deelneem. Die nasionale rekordhouer Carina Horn, Zeney van der Walt (die junior wêreldkampioen in die 400 m-hekkies) en Wenda Nel het hulle egter aan die span onttrek. Aleck Skhosana, president van Atletiek Suid-Afrika (ASA), het gister in ’n verklaring gesê hulle maak die beste van die situasie. Hy sê: “Ons sal net moet klaarkom met die atlete wat ons tot ons beskikking het. “Dit gaan ’n baie opwindende en kompeterende byeenkoms wees. “Die span wat ons stuur, het ’n mandaat om op elke item op die podium te eindig.” Simbine voer die mans se 4x100 m-span aan. Jobodwana gaan saam met Simbine die aanslag in ’n sterk 4x200 m-span lei. Gardeo Isaacs gaan die 4x400 m-aflosspan lei. Palframan gaan die 4x100 m-span vir vroue aanvoer, saam met die SA kampioen Tebogo Mamatu, die hekkiesatleet Rikenette Steenkamp en Rose Xeyi. Palframan sal ook die anker wees in die gemengde 4x400 m-item, saam met mansatlete Isaacs, Thapelo Phora en Pieter Conradie. ASA se Pieter Lourens gaan die span lei.