RADIO is net die regte medisyne vir hierdie dapper pasiëntjies. RX Radio, die Rooi Kruis-kinderhospitaal se eie radiostasie, het gister sy tweede verjaardag op die lug gevier. Hierdie radiostasie is daarop gemik om pasiënte van die hospitaal te entertain, te inspireer en hulle stem in die wêreld te wees. Dr. Gabriel Urgoiti sê die idee vir so ’n radiostasie het reeds in 2008 by hom posgevat. Ongelukkig het kopsere rondom logistiek, toestemming en aanspreeklikheid daartoe gelei dat die projek eers werklik in November 2016 van die grond af kon kom. Pret “Dit het ons tien jaar gevat om te kom tot waar ons vandag is,” vertel Urgoiti. “Maar vandag sit ons pasiënte met ’n platform waar hulle kan praat oor issues wat hulle pla, kan hierdie radiostasie hulle help met hulle healing process en is hierdie ’n geleentheid vir hulle om pret, pret, pret te hê.” Al RX Radio se omroepers is huidige of voormalige pasiënte van Rooi Kruis. Een so ’n omroeper is Qaqamba Cuba (19). In 2008 is meervoudige sklerose by Qaqamba gediagnoseer. Sy sê terwyl sy in die hospitaal was, het Urgoiti haar genader. “Gabs (Urgoiti) het recorders in ons hande gedruk en gesê ons moet deur die hospitaal loop en die dokters record. “Jare later het hy my vertel van hierdie idee van hom en my gevra om deel van die projek te wees. “Dit voel goed om by hierdie radiostasie betrokke te wees. Deur my program, Qaqamba’s Inspira­tion Corner, probeer ek ander pa­siënte inspireer deur onderhoude met motiveringsprekers en die lees van inspirerende gedigte.” Dood Ten spyte van haar uitdagings laat Qaqamba haar nie onderkry nie en is tans ’n eerstejaarstudent in die regte aan die Universiteit van Wes-Kaapland (UWK). “Ek wil graag eendag in family law praktiseer, want my ouers is dood toe ek nog jonk is. En ek sal graag eendag jong kinders wil help wat hulle in soortgelyke situasies bevind,” het sy vasbeslote gesê. Wayne Boonzaaier, ’n boorling van Worcester, is RX Radio se inhoudsbestuurder. Hy sê dit is vir hom ’n absolute vreugde om deel van dié projek te wees. “Hierdie is ’n amazing projek. Ons gee die kinders ’n platform waar hulle stemme ook gehoor kan word. Dis ook ’n ontspanningsaktiwiteit vir hulle. “Dit is RX se doel om vir hierdie pasiënte te sê hulle is in staat om enigiets te doen waarvan hulle droom.”