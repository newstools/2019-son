COLE Alexander, Wits se classy midfielder, het sy spanmaats aangeraai om hulle daylight robbery-episode teen SuperSport United agter die rug te sit. Dis omdat Alexander verwag dat Cape Town City die manne van Orlando Pirates (danksy ’n beter doeleverskil die PSL-voorloper met 53 punte) se titeldrome ’n knou sal toedien. Mamelodi Sundowns (53), Wits (48) en City (47) is kort op Pi­rates se hakke in die wedloop om die ligatitel. Die Citizens verwelkom die Seerowers Saterdag in die Athlone-stadion vir ’n sogenaamde six-pointer. Alexander verwag dat Benni McCarthy, afrigter, en sy City-troepe die ligawedloop weer sal oopmaak deur Pirates, wat sy eerste liga-kroon sedert die 2011/’12-seisoen jag, te kelder. Die feit dat City ook in die Athlone-stadion speel, tel in sy guns – hy het ’n uitstekende rekord in die Home­ of Cape Town Football. Alexander en Wits se frustrasies is verstaanbaar nadat Wits in sy vorige ligastryd (1-1) van ’n besliste en verdiende sege oor die Matsatsantsa beroof is. Die onlangse besluit deur die PSL-owerhede om Sundowns nie te straf vir die gebruik van ’n onwettige speler (Wayne Arendse) nie, het baie wenkbroue laat lig. Met nog twee ligawed­stryde oor en so baie op die spel, sê Alexander hulle kan nie nou nog oor die verlede broei nie. Wits verwelkom die relegasie-bedreigde Baroka FC Saterdag in Braamfontein vir dié spanne se ligastryd. “Ons hoop en glo ons kan nog die liga wen,” het Alexander gesê. Voorval “Ons kan egter net sake beheer wat beheer kan word, soos wat ons op die veld kan en moet doen deur goeie sokker te speel. Dan moet ons ook hoop ander uitslae verloop in ons guns. “Dis uiters belangrik vir ons om die voorval met SuperSport te vergeet en vorentoe te kyk. “Die verwagting is dat City dié naweek Pirates sal klop en sodoende homself ook weer in die prentjie bring,” aldus Alexander.