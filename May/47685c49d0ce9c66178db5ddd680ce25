DIE polisie sê hulle het sedert Desember 2018 operasies uitgevoer om bende-areas in die Baai se noordelike gebiede te stabiliseer. Kol. Priscilla Naidu, ’n polisiewoordvoerder, sê: “Daar is verskeie arrestasies gedoen, recoveries (van vuurwapens en gesoekte verdagtes) gemaak en vonnisse gekry in ’n poging om voortdurende geweld hok te slaan. “Ons het ’n werkende verhouding met die Nasionale Vervolgingsgesag en ’n toegewyde ondersoekspan en daarom het ons verskeie arrestasies en vonnisse verseker.” Harte Van Vrydag 17 Mei tot gister is 11 vuurwapens en ammunisie gekonfiskeer en verskeie verdagtes is in aparte voorvalle gearresteer. Naidu sê om die mindset en harte van die geaffekteerde gemeenskappe te verander, werk die SAPD nou saam met gemeenskapspolisiëringsforums en staatsdepartemente om aandag te gee aan die oorsake van die geweld. Sy sê dis ’n multi-dissiplinêre ingryping wat verskeie belanghebbers van die Metro en ander departemente support. Koeëlwonde Die ambulansdiens het ook sy hande vol met skietvoorvalle en bevestig die oorgrote meerderheid noodoproepe wat hy kry, is in die Northerns. Brenhan Metune, distrikshoof van die Baaise nooddienste, sê tussen 15 en 22 April is 34 mense in die Baai vir koeëlwonde behandel. “Daar was een geval in Sid­well, twee in Zwide, twee in KwaNoxolo, vyf in Bethelsdorp Uitbreiding 31, een in Overbaakens, twee in Arcadia en vyf in Gelvandale. Daar was ook drie gevalle in Bloemendal, drie in Sydenham, een in Salt Lake, een in Booysenpark en een in Kleinskool.” In Motherwell was daar in dié tyd vyf gevalle, in Uiten­hage een en in Despatch een.