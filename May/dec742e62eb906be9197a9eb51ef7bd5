RAFAEL Nadal kan in sy gunsteling-tennistoernooi gestuit word. Dis so amper gister deur die Duitser Yannick Maden in die Franse Ope bewys – al wys die eindtellings Nadal het net drie stelle vir die oorwinning nodig gehad. Die Spanjaard was met 6-1, 6-2 en 6-4 op Roland Garros baas. Nadal is wel twee keer deur Maden die skrik op die lyf gejaag toe die Duitser twee keer op die 11-malige Franse Ope-wenner se afslaan deurgebreek het. Nadal se afslaan was in sy eerste wedstryd van die toernooi ook ’n groot kwelpunt. Statistieke wys hy het in sy sege in die eerste ronde teen Yannick Hanfmann (Duitsland) net 69% (47/68) van sy eerste afslane ingekry. Teen Maden was sy eerste afslaan nog swakker – 63% (46/72). Daar sal hard gewerk moet word om dit te verbeter. Regruk Novak Djokovic het vroeër vanjaar in die Australiese Ope die vloer gevee met die Spanjaard. Toe kon Nadal ook nie hond haaraf maak wanneer hy nie sy eerste afslaan kon regruk nie. Gelukkig het Nadal darem nog tyd voor ’n moontlike ontmoeting met Djokovic of ander sterker teenstanders om sy afslaan reg te ruk.