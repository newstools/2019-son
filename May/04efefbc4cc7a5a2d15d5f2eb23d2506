KINGSWOOD College (KC) se rugbyspan sal Saterdag sy kragmeting met Muir College op sy tuisveld in Grahamstad met groot selfvertroue kan aanpak. Kingswood het Stirling Saterdag met 73-5 in Grahamstad afgeransel en hy lyk slaggereed vir nóg ’n goeie vertoning. “Ons aanvallende spel was uitstekend en ons het met baie selfvertroue gespeel,” het Kingswood se rugbydirekteur, Johnny Mallett, gesê. Ster “Die voorspelers het baie hard gewerk en goeie balbesit verseker. Ons voor- en agterspelers het effektief gekombineer en daar is ook briljante langafstanddrieë aangeteken.” Die vlugvoetige vleuel Brendan Muchopa was die groot ster en het vier uitstekende drieë vir die wenspan gedruk. Die tuisspan was veels te sterk en het 11 drieë aangeteken. Jordan Lombard het ook uitgeblink en drie drieë gedruk.