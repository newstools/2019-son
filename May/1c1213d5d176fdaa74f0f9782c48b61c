DIE verhoor van ’n man wat na bewering sy girlfriend doodgelem het, begin eersdaags in die Baaise hooggeregshof. Romano Blaauw staan tereg op aanklag van moord, drie aanklagte van aan­randing met die doel om ernstig te beseer, een van kwaad­willige saakbeskadiging en ’n klag wat verband hou met die besit van ’n gevaarlike wapen. Die 23-jarige Blaauw is van die Glendenning flats in Glendinning Road, Schauderville. Hy het nog nie op die klagte gepleit nie. Luidens die klagstaat het Blaauw en die slagoffer, Millesem van Dyk, ’n baie stormagtige liefdesverhouding gehad. Blaauw en Van Dyk het ’n driejarige dogtertjie. Op 29 Julie verlede jaar was Millesem en ene Edwin van Dyk in die vroeë oggendure by hulle huis by Martin Road 150 in Helenvale. Blaauw het na bewering die huis binnegaan en Millesem met ’n pot, braaipan en glasbeker oor die kop geslaan. Die beskuldigde het na bewering ook klippe na die huis se vensters gegooi. Voorts word beweer Blaauw het Edwin toe met ’n skerp voorwerp in die been gesteek. Toe ene Michael Williams wou help om die situasie te beredder, het Millesem van die toneel af weg­gehardloop. Kort hierna het Blaauw volgens die staat vir Williams in die bors gesteek. Edwin en Williams het by die Livingstone-hospitaal mediese behandeling vir hulle wonde ontvang. Die klagstaat lui voorts Millesem was die middag van 6 Augustus verlede jaar saam met ene Leandra Jacobs by Jacobs se huis in Kobus Road, Helenvale. Weggehardloop Blaauw het toe – gewapen met ’n mes of soortgelyke skerp voorwerp – daar opgedaag en Millesem begin steek, voer die staat aan. Millesem het op die toneel gesterf. Die aanvaller het weg­gehardloop. ’n Nadoodse ondersoek deur dr. Gregory Hanslo het aan die lig gebring Millesem het as gevolg van ’n steekwond in die bors gesterf. AO Raynier Ritzma het Blaauw op 7 Augustus by sy huis in hegtenis geneem. Luidens die klagstaat beoog­ die staat om sowat 10 getuies te roep. Gister het Blaauw se regsverteenwoordiger, Johann van der Spuy, die hof gevra om die saak tot vandag uit te stel. Blaauw het volgens hom tyd benodig om met sy familie te konsulteer. Die beskuldigde bly in aanhouding. Die hofsaak dien voor waarnemende regter Vinesh Naidu. Adv. Liesel Landman kla aan.