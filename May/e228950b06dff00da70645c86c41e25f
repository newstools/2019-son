’N VIERDE taxi-drywer is binne die bestek van ’n paar dae afgemaai. Ferdinand Pipers (41) is gisteroggend omstreeks 11:00 op die hoek van Ashford-en Galwaystraat in Uitsig doodgeskiet. Volgens ’n inwoner wat verkies om anoniem te bly, het ’n motor langs Pipers gestop en van die insittendes het uit die motor op hom losgebrand. Pipers is in die kop geskiet en is op die toneel dood. Die skietery kom nadat Rudolph Booysen (53), ’n taxi-drywer van Eersterivier, ook Maandagaand doodgeskiet is. Ene Monray, ook ’n taxi driver van Eersterivier, is ’n week gelede doodgeskiet. Die modus operandi in die twee skietvoorvalle is dieselfde. Albei slagoffers het hulle guardjies gaan aflaai toe daar op hulle taxi’s losgebrand is. Daar is ook verlede week in Ceres ’n drywer koelbloedig doodgeskiet en nog een gewond. Chad Anderson (29) is omstreeks 18:30 in Loerie-straat in Bridgetown voor sy pa, Roland (53), doodgeskiet. Hy is in die bors en gesig geskiet en is op die toneel dood. Volgens Anderson was hy op pad om koeldrank by die winkel te koop toe hy op die skietery afkom. ’n Gebroke Anderson sê: “Ek het om die draai gekom, toe hoor ek skote afgaan. “Twee ouens het ’n man geskiet en van die toneel weggehardloop. “Hulle het hom eers in die rug geskiet en toe hy weer opstaan, toe skiet hulle hom in die sy. “Hy het neergeval en die een het hom in die kop geskiet.” “Ons het toe die ouens gejaag, maar hulle het by ’n huis ingehardloop en agter­ oor die jaart gespring.” Toe Anderson terugkeer na die toneel, het hy eers besef dis sy seun, ook bekend as Chokie, wat geskiet is. Oupa Roland beweer Chokie het sy lewe verander en wou nie meer aan die 26-bende behoort nie. Dit kom nadat sy oupa twee maande gelede afgesterf het. Volgens Roland het sy seun die afgelope ruk nie meer gesteel of mense beroof nie. Volgens sers. Noloyiso Rwexana, ’n polisiewoordvoerder is ’n moorddossier aangelê. Niemand is nog in verband met die voorval gearresteer nie.