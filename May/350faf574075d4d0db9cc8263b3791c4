NÁ ’N afwesigheid van drie seisoene kan Aston Villa homself weer ’n Engelse Premierliga (EPL)-sokkerspan noem. Villa het sy terugkeer na die EPL verseker deur Derby­ County Maandag in ’n uitspeelwedstryd met 2-1 te klop. Promosie is nie ál wat fans van Villa laat smile nie: Hulle span het sommer ook ’n klomp pond verdien. Die klub se bankbalans lyk gesond nadat hy £156 miljoen (so R2,8 miljard) ontvang het. Selfs prins William het die goeie nuus luidkeels met Villa se legendariese speler John Carew gevier. Veggees Die vreugde is veral groot nadat die klub die EPL-bootjie laas seisoen gemis het. Villa se manager, Dean Smith, loof sy spelers vir hulle veggees. Smith het aan Sky Sports gesê: “Van die eerste dag dat ek met hulle begin werk het, is hulle ’n uitstekende groep spelers. “Hulle is soos sponse wat elke liewe brokkie inligting en idee opsuig. “Hulle is boonop baie hardwerkend ook. Ek moet sê, daai laaste 15 minute was die langste van my loopbaan.” Norwich City en Sheffield United het ook vir deel­name aan die EPL gekwalifiseer.