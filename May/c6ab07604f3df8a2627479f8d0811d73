DAAR moet net na die punteleer gekyk word om begrip te kry vir waarom Randall Modiba, afrigter van Boland, nie gelukkig is met sy span se vertoning teen die SWD-Arende nie. Al het die Bolanders die SuperSport Challenge-wedstryd maklik met 43-28 gewen, beklee Modiba se span met 20 punte die derde plek. Dit is dieselfde aantal punte as Vrystaat. As die twee spanne aan die einde van die uitspeelfase met dieselfde aantal punte eindig, dring die span met die beste gemiddelde deur. Dít is Modiba se dilemma. Klinies “Die spelers het die boodskap gekry. Ons kan eenvoudig nie op ander spanne staatmaak om ons plek in die halfeindstryd te verseker nie. “Ons sal in ons oorblywende wedstryde meer klinies moet wees,” het Modiba gesê. Net twee wedstryde bly oor. Saterdag kom die Bolanders teen Zimbabwe te staan. Die game sal in die Boland-stadion in Wellington gespeel word. Intussen is die Boland-vleuel Valentino Wellman ook in die wedloop vir die meeste drieë. 