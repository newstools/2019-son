’N GEWOONTEMISDADIGER is vir lank tronk toe gestuur. Nou sal Sizwe Jika (27) vir 16 jaar agter tralies sit, danksy die trio-taakspan van die polisie by die Mountweg-cluster. Jika is gister in die Baaise streekhof gevonnis. Jika is gevonnis tot 23 jaar tronkstraf, maar omdat van die vonnisse gelyktydig uitgedien gaan word, sal hy effektief 16 jaar sit. Die polisie sê Jika breek al van 2011 by huise in die Nelson Mandelabaai-area in. Kol. Priscilla Naidu, ’n polisiewoordvoerder, sê Jika is die eerste keer op 21 September 2018 gearresteer. Lede van die Walmer-SAPD het twee verdagte mans in Adamweg, Charlo, gesien en hulle polisiestasie toe geneem vir ondervraging en profiling. “Die mans kon nie sê hoekom hulle in die area was nie, en dit is ’n hot spot vir huisbrake. “Terwyl die speur-beampte besig was om hulle vinger­afdrukke te verifieer, het Jika deur ’n venster gespring en weggehardloop,” sê Naidu. Op 3 Oktober 2018 omstreeks 14:00 is ’n deurbraak gemaak. Jika is toe gearresteer in die sentrale besigheidsdistrik in Aliwal-Noord. Moorde Op 20 Mei 2019 het Jika skuldig gepleit op ses klagte van huisbraak wat tussen Januarie 2011 en Julie 2018 in die polisiëringsgebiede van Kabegapark, Humewood en Mountweg gepleeg is. Maar die hof is nie klaar met Jika nie. Hy wag om weer te verskyn op aanklag van drie moorde wat in Mei en Julie 2018 gepleeg is. Hy word aangekla vir die moorde op Anne Ferreira (83), Kelly Bain (26) en Ann Smith (86). Jika sal op 19 Junie vanjaar weer vir dié moordsake in die hof verskyn. Die bevelvoerder van die Mountweg-cluster, genl.maj. Thembisile Patekile, het die ondersoekbeampte in die huisbraaksake, AO Rudolph Baxter, geprys vir sy deeglike ondersoek wat gelei het tot die lang vonnis.