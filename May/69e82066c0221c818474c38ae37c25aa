DIT is die Lions en die Warriors se krieketspanne wat mekaar Sondag in die eindstryd van Krieket Suid-Afrika se T20-Uitdaagreeks sal pak. Die twee spanne het onderskeidelik eerste en tweede op die punteleer klaargemaak en ook gister die halfeindwedstryde gewen. Die eindstryd sal op die Wanderers in Johannesbrg gespeel word. Die Lions het die Dolphins maklik met agt paaltjies op die Wanderers geklop, maar die Warriors moes op Buffalopark in Oos-Londen veel harder werk om die Cape Cobras met 15 lopies onder te kry. Die Warriors het 172/7 aangeteken in 'n kolfbeurt wat met rukke en stote verloop het. Die Cobras het met 157/8 geantwoord. Matthew Breetzke (60) en Jon-Jon Smuts (34) het goed begin, maar Rory Kleinveldt (4/33) was met die bal die doring in die Warriors se vlees. Sinethemba Qeshile het met 35 lopies gehelp om die tuisspan se beurt beter te laat lyk. Die Cobras se boulaanval was sonder Vernon Philander. Hy het in die opwarmingsessie kort voordat die wedstryd sou begin pyn in sy linkerkuit ondervind. Philander was deur Dane Paterson vervang, maar hy hoop om gou weer reg te wees. David Bedingham het die Cobras se lopiejaagtog gelei met 'n uitstekende beurt van 73 lopies (7x4, 4x6). Na sy vertrek het die Warriors se boulers die skroewe begin vasdraai. Sisanda Magala, Andrew Birch en Lutho Sipamla het twee paaltjies elk geneem. Sipamla kon weens 'n bobeenbesering wat hy opgedoen het toe hy 'n vangskans bebnut het nie die laaste boulbeurt afstuur nie. Onke Nyaka het egter 23 lopies suksesvol verdedig. In die eerste halfeindwedstryd het die Dolphins 163/8 aangeteken, maar die Lions het 164/2 bereik toe daar nog agt balle oor was. Die Proteas Rassie van der Dussen (69*) en Temba Bavuma (52*) se onoorwonne vennootskap van 112 lopies om die derde paaltjie was die hoogtepunt van die wedstryd. Wiaan Mulder en Lizaan Williams het vir die Lions twee paaltjies elk ingeoes, maar die linksdraaier Aaron Phangiso (1/19 in 4) was dalk die wenspan se beste bouler. Die ervare aanvangspaar, Vaughn van Jaarsveld (47) en Morne van Wyk (32), het die Dolphins se kolfbeurt goed laat begin met 'n vennootskap van 54 lopies. Daar was egter nie op die goeie grondslag voortgebou nie en die Lions het op 'n drafstap die wenteiken bereik. "Dit was 'n goeie spanpoging en 'n afgeronde vertoning," het Bavuma, die kaptein, die Lions se oorwinning beskryf.