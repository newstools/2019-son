DAAR is maar net één Fiela Komoetie en ons ken haar as Shaleen... Vra haar, sy sê ook so. Remake of te not, daar is net een Fiela. Die rolprentweergawe van die ikoniese Fiela se Kind kry ’n make-over en word in September bekend gestel. Daarin is ’n paar nuwe gesigte te sien. Fiela se rol word nou deur die aktrise Zenobia Kloppers van Namibië vertolk. Ek het niks teen Zenobia se spel nie – werk is werk. Ek onthou self die groot aanpassing vir die aanhangers van Freek Robinson toe ek tien jaar gelede as anker van Fokus oorgeneem het. Freek was 18 jaar die aanbieder en hier kom ’n swart vrou en hou haar groot met nuus en aktualiteit (vergete my eie ervaring as jare lange joernalis). Dit was ’n aanpassing vir baie. Ek kan my indink hoe Zenobia moet voel. Ons het haar onlangs as dr. Siya Thuli se ma, Rebecca, in Suidooster gesien. Zenobia het glo die rol van Fiela tien jaar gelede op die verhoog vertolk en laas jaar vir Shaleen Surtie-Richards as speler ingestaan. Maar nou waarom die verknogtheid aan Fiela en Shaleen? Ek gooi nou lang draaie ... Fiela se Kind is op Dalene Matthee se boek gegrond en is onder spelleiding van Katinka Heyns vir die silwerdoek vervaardig. Dit speel in die 19de eeu in die Knysnawoud af. Fiela en haar familie maak daar ’n verlore wit seun, Benjamin, groot. Sy noem hom haar hanskind. Ek was in matriek toe die rolprent die eerste keer die doek tref. My Afrikaans-onnie het my en twee pelle, Melanie en Liverne, movies toe geneem. Ons is ál die pad van Belhar na Parow om te gaan kyk hoe “ons mense” op die big screen lyk. En die karakters het boonop Afrikaans gepraat! Dit het ’n groot indruk op my gemaak. Jare later was ek bevoorreg om Shaleen te leer ken, te gesels met Katinka en op ’n ander geleentheid ’n begeleide toer met Dalene deur “haar” bos te doen. Magies is die beste woord wat ek het om daardie ervaring te beskryf. Dalene was warm en gasvry en het met die grootste eerbied gepraat oor die Bos (wat selfs in die boek soos ’n karakter met vele geheime figureer). Ek onthou hoe ek weer beelde van die fliek in my geheue kon opdiep en met haar daaroor praat. Shaleen se spel het Fiela, die karakter, vir my ’n werklikheid gemaak. As Fiela so skril skreeu “Ben-jaaaa-miiin!” en sy was sy ore in daai silwerkleurige enemmelbad waarin hy kaalgat geskrop word, dink ek aan hoe ek in ’n kommetjie in die jaart daar in Elsies gewas is. Jy durf nie tale vir jou ma gee nie, want daai nat waslap laat rooi hale op jou boude! Ek ken baie ma’s en anties soos Fiela. Aan die einde maak dit nie vir haar saak of hy ’n wit kind is nie. Vir die “goewerment” was dit ’n issue, maar Benjamin het net een grootmaakma geken en haar naam was Fiela. Shaleen is natuurlik ’n legende in eie reg met haar geite en gawes wat ons mettertyd leer ken het. Daarom is daar net een Fiela vir my. Sy’s so onverskrokke en reguit soos Fiela en het ’n hart van goud, maar sal nie skroom om jou ’n piece van haar mind te gee nie. Met so hier en daar ’n kragwoord tussenin... LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder­werpe waaroor hulle gesels.