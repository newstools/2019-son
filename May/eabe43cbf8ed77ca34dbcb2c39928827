“EK IS baie, baie happy!” Dít was die reaksie van Denzil Esau nadat die man wat sy suster 12 jaar gelede vermoor het, gister skuldig bevind is. Dit was die eerste keer in die hele verhoor dat Esau en sy pa, Johannes Cilliers, ’n glimlag op hulle gesigte gehad het. Die lyk van Esau se suster, Felicity Cilliers, is op 30 Mei 2007 naby die plaas Longlands op die Polkadraai-pad buite Stellenbosch gevind. Gestraf Felicity se familie het oor die jare gesukkel om oor haar wrede moord en verkragting te kom omdat hulle nooit geweet het wie daarvoor verantwoordelik is nie. En toe die kans op geregtigheid vir haar kom, het Felicity se pa en broer elke dag die verhoor bygewoon. Pa Johannes het voorheen gesê hy sal nie rus totdat die persoon wat sy kind vermoor het, gestraf word vir sy dade nie. Sedert Felicity se moord het sy gesondheid baie verswak, maar gister was die ou man baie happy oor die uitspraak. “Die Here gaan hom ook nog straf,” sê hy. In 2018 het twee ondersoekbeamptes van die Stellenbosch-polisiestasie die verdagte in hegtenis geneem. Andrew Jordaan se DNS het hom met die voorval verbind. Die staat het aangevoer dat Jordaan tussen 26 en 30 Mei 2007 op of naby Longlands in Vlottenberg doelbewus onwettige seksdade met Cilliers gepleeg het. Jordaan het onskuldig gepleit. Hy het aangevoer hy het Felicity laas op ’n 21ste verjaardagpartytjie gesien en dat hy niks van ’n verkragting weet nie. Sy is ook gewurg en met ’n klip of soortgelyke voorwerp oor die kop geslaan. Regter Lister Nuku het gister in sy uitspraak gesê as gevolg van die DNS-bewyse is hy daarvan oortuig dat die beskuldigde die culprit in die saak is. Sy vals alibi het sake verder vererger. “Ek is tevrede dat die staat sy saak bo redelike twyfel op albei klagte bewys het,” sê Nuku. Opgeskort Die hof het ná die uitspraak gehoor oor Jordaan se misdaadrekord. Dit sluit in twee sake van opsetlike saakbeskadiging in 2003. Die vonnisse in albei dié sake is vir drie jaar opgeskort. Jordaan is ook in 2009 skuldig bevind aan moord, maar hy het net tien jaar direkte tronkstraf daarvoor uitgedien. Nuku het die saak tot 5 Augustus uitgestel vir vonnisoplegging.