DIE polisie stel nader ondersoek in nadat onder meer olifanttande onlangs in die noordelike voorstede van Kaapstad gevind is. Kapt. FC van Wyk, ’n polisiewoordvoerder, het bevestig lede van die bom- en honde-eenheid het Saterdag in Durbanville op dié goed afgekom. Volgens Van Wyk het ’n ou die polisie gebel en gesê hulle moet na sy pa se huis toe kom. Sy pa het vir Denel gewerk, maar is verlede maand oorlede. Jaggewere Hy wou hulle wys wat sy pa in ’n kluis gehou het. Toe die polisie by die huis aankom, het lede ’n vuur­wapenkluis in die garage oopgemaak. Daarin het hulle twee wettige jaggewere, een haelgeweer en een rewolwer ontdek. Die polisie het ook op ammunisie, twee olifanttande en plofstof afgekom. Van Wyk het bevestig die eienaar het verlede maand afgesterf.