DIE Oostelike Provinsie se tekens van ’n verbetering was ongelukkig net nie genoeg om die Westelike Provinsie te klop nie. Die WP het Saterdag op Nuweland met ’n sterk vertoning in die tweede helfte die manne van die Baai met 27-13 uitoorlê. Die Oos-Kapenaars se dissipline het egter in die tweede helfte gepla met die geel kaarte vir Giant Mtya­nda (slot) en die flank Jurie van Vuuren. Die Streeptruie het met die sege hul onoorwonne rekord in die SuperSport Challenge behou. Met die talent en ervaring in die kamp van Jerome Paarwater (breier) lyk hulle onstuitbaar in die reeks. Maar nou wag die Vrystaat se 15-tal in Sondag se fees in Port Elizabeth. Die Kapenaars staan op 24 punte ná vyf wedstryde. Die Vrystaters is in die twee plek met vier punte minder. In die Rosemoor-stadion in George het die Boland-Kavaliers se afrigter, Ran­dall Modiba, stoom afgeblaas. Hoewel sy span die stryd teen die SWD-Arende met 43-28 gewen het, was die breier glad nie gelukkig nie. “Man, om te sê ek’s gelukkig, sal ek ’n leuen vertel. “Ons was swak in die tweede helfte. Dis glad nie hoe ons vir die wedstryd beplan het nie. Ons sal dié week hard moet werk,” het Modiba gesê. Die Bolanders is nou saam met Vrystaat op 20 punte. Hulle sal maar moet hoop WP bewys hulle ’n guns en klop die Vrystaters. Net twee spanne in elk van die twee groepe sal tot die halfeindstryde deurdring. Die Arende het op hulle beurt beslis positiewe tekens in hulle spel getoon. En as in gedagte gehou word dat die manne met klubspelers in die kompetisie meeding, is daar definitief verbetering en vordering. UITSLAE: Namibië 8, Luiperds 81; Zimbabwe 10, Vrystaat XV 6; Pumas 37, Griekwas 28; SWD-Arende 28, Boland-Kavaliers 43; Sharks XV 82, Grens 24; Weste­like Provinsie 27, Oostelike Provinsie 13. BEPALINGSSATERDAG, GEORGE: SWD-Arende t Grens. WELLINGTON: Boland-Kavaliers t Zimbabwe. SONDAG, PORT ELIZABETH: Vrystaat t Westelike Provinsie; Oostelike Provinsie t Sharks XV.