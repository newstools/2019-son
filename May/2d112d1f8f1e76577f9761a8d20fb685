DIE Silver Stars-rugbyspan sal sy besluitneming moet opknap. Dis nou as hy nog drome koester om Progress se doppie op Rosemoor te laat klap. En ja, hy sal ook 80 minute voluit moet speel. Dié twee aspekte van die spel het Peter Nel, afrigter, se span verlede week teen die Maori’s kwaai gepootjie. Stars het dié wedstryd in die Premierliga van die Suidwestelike Distrikte met 11-29 verloor. Hulle derby op ’n veld wat hulle met Progress deel, sal soos altyd vir groot opwinding sorg. Stars het teen die Maori’s telkens swak besluite geneem. Hulle kon die 13 strafskoppe wat hulle in die tweede helfte toegeken is, beter benut het deur pale toe te skop. Realiteit Neillin Scott, heelagter, is ’n goeie stelskopper, en as daar groter vertroue in hom was, kon die uitslag heel anders gewees het. Die realiteit vir Stars is dat Progress die kampioen is. Hy kom nou stadigaan weer op dreef ná sy veldtog in die nasionale Gold Cup-toernooi. Aangesien die SWD-Arende deesdae staatmaak op klubspelers, is Barend Alexander (stut), Zavier Scholtz (haker) en Shaun Raubeheimer (losvoor­speler) nie beskikbaar nie. Maar Progress se breier, Vincent Moos, sê hy glo sy span sal Stars klop. Moos sê: “Ons is steeds gedug, al het ons spelers aan die Arende afgestaan.” Wat die wedstryd tussen Groot-Brak en Barbarians betref, gaan die Groot-Brakrivier-sportterrein behoorlik gons. ROSEMOOR: Silver Stars t Progress; PLETTENBERGBAAI: Jaguars t Crusaders; BLANCO: Blanco t Bridgton; GROOT-BRAKRIVIER: Groot-Brak t Barbarians; PACALTS­DORP: Evergreens t Maori­’s; HEIDELBERG: Heidelberg t George.