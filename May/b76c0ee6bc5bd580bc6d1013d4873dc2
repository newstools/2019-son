DIE Oostelike Provinsie rugbyspan sal Sondag in Mosselbaai met ’n hupstoot op die veld draf teen die Vrystaat. Dit na OP gister hul nuutste borg Multisure aangekondig het. Die maatskappy se naam sal vir die res van die OP se Supersport Challenge-veldtog op hul truie verskyn. Die OPRU-president, André Rademan, sê die borgskap is nogal ’n goeie finansiële inspuiting. “Ons kan nie presies sê wat die borgskap werd is nie, maar dit sal ons baie goed help,” het Rademan gesê. Daar is ook ’n groot kans dat die borgskap na die Curriebeker kan verleng word. “Dit is duidelik dat ons in sport deesdae borge kort. Daarom is ons dankbaar vir Multisure en hoop dat die vennootskap verder sal kan uitbrei, maar daar sal later verdere onderhandelinge wees om te sien hoe ver ons die borgskap kan neem,” Rademan sê die borgskap wys ook hoe ver OP gekom het. “Met ons verlede was dit baie moeilik om borge te lok, maar nou hoop ons dat die hierdie Oos-Kaap se maatskappy net die begin sal wees van vele ander  wat moontlik sal hand bysit.” Die OP-breier, Chumani Booi voel ook sy span het ’n groot kans om hul tweede oorwinning te behaal teen die Vrystaat. “Die span het baie meer selfvertroue na ons oorwinning oor SWD en die span sien uit na die wedstryd,” het Booi gesê. Volgens hom hê die span hard gewerk om hul verdediging te verstewig. “Ons weet die Vrystaat en die spelers om ons te toets en daarom het ons ekstra aandag aan ons verdediging gegee.” Die wedstryd skop 12:00 af in die D’Almeida-stadion en sal regstreeks op Supersport uitgesaai word op kanaal 201.