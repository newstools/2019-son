DIE legendariese Saru-slot Aslam “Tarzan” Toefy se team talk het Saterdag die Stormers geïnspireer in hulle kragmeting met die Crusaders op Nuweland. Toefy (70) het in sy speeldae bekendheid verwerf as een van die mees gevreesde spelers van sy era. Zelt Marais, die president van die Westelike Provinsie Rugbyunie, het Toefy gevra om die spanpraatjie te kom doen voor Saterdag se groot stryd teen die verdedigende  Superrugby-kampioen. Niemand het Siya Kolisi (kaptein) en sy manne ’n kans teen die beste span in die kompetisie gegee nie. Daar is geen twyfel dat die Kapenaars baie gemotiveerd was om goed teen Sam Whitelock (kaptein) se manne te vaar nie. Ek het gister in die sosiale media na die video van Toefy se team talk gekyk. Dit was veral opvallend dat die spelers baie aandagtig na hom geluister het. Hy het gevra dat die spelers dié game soos ’n eindstryd moet benader. Dit is veral interessant dat Toefy twee spelers uitgesonder het wat die pas van die wedstryd voor en agter moet bepaal. En hier het hy Kolisi uitgesonder as die speler wat deur sy voorbeeld moet lei en die voordeellyn hard moet aanval. Volgens Toefy het die Stormers in Herschel Jantjies ’n skrumskakel wat die tempo van die game met sy blitsige aangeë kan lig. Kolisi en Jantjies het aangegaan om ’n sleutelrol in die gelykop uitslag van 19-19 teen die Crusaders te speel. Dit was juis Jantjies se akkurate lang aangee wat Kolisi in die middelveld weggestuur het. Die kaptein het presies gedoen wat van hom verwag is. Hy het die besoekers se normale rotsvaste verdediging aan flarde geskeur. Sy drie het die span die nodige selfvertroue gegee. Die punt wat ek hier  wil maak, is dat dit somtyds net ’n nuwe stem in die kleedkamer verg om die beste uit die spelers te bring. Dié inisiatief van Marais om oud Saru-legendes te nooi om hulle ervaring en wysheid te deel, is iets wat meer gereeld moet gebeur. Wat dink jy?