SUID-AFRIKA het weer van 21 Mei tot gister in Londen aan die Royal Horticultural Society se jaarlikse Chelsea-blommeskou deelgeneem. Sanbi Kirstenbosch, wat al 44 jaar daar ten toon stel, het vir die 37ste keer goud gewen. Die Kirstenbosch-uitstalling was weer ’n show-stopper danksy ons land se pragblomme. Leon Kluge is die ontwerper van Suid-Afrika se Kirstenbosch-uitstalling vir 2019, Berg van Oorvloed. Dit betower met ’n leiklipberg, oordrewe groot Ndebele-hooftooisels waaruit abstrakte watervalle neerstort en massas proteas, aronskelke, Restio’s en fynbos wat gerangskik is soos dit aan die wilde hange van sekere SA berge voorkom. – Sanbi Kirstenbosch