DIE Hoërskool Clarendon se ster-hokkiespeler Bianca Wood het ’n huppel in haar stap. Dis omdat die 19-jarige Bianca­ onlangs by die Suid-Afrikaanse senior vroue­hokkiespan ingesluit is. Suid-Afrika is een van ag lande wat binnekort in Valencia, Spanje, in die eindstryd van die internasionale hokkietoernooi sal meeding. Die twee top-spanne sal kwalifiseer vir deelname aan die Olimpiese Spele volgende jaar in Tokio. Bianca sê: “Dis regtig ’n droom wat waar geword het. Ek is my afrigter by Clarendon, Cheryl Pope, baie verskuldig. “As dit nie vir haar was wat my aan toernooie laat deelneem het nie, sou ek nie die blootstelling gekry het nie. En sonder die ondersteuning van my ma en my broer, sou ek ook nie bereik het wat ek bereik het nie. “My broer is die een wat my aan die game voorgestel het en my geleer het om te speel. Uitgepraat “My ma sorg altyd dat ek by toernooie uitkom. Alles wat ek in hokkie bereik, is altyd vir haar.” Clarendon neem Sondag deel aan die Oos-Kaapse skole­hokkietoernooi in Oos-Londen. Bianca en haar Clarendon-spanmaat en doelwagter, Thando Mtalana, kan nie uitgepraat raak oor die Schoolgirls Hockey Challenge nie. Hulle is veral dankbaar vir die kosbare blootstelling wat hulle in toernooie soos dié gebied word. Die 18-jarige Thando het van 2016 tot verlede jaar vir die junior nasionale span gespeel. Oor die toernooi dié naweek sê sy: “Dit wek ’n lekker gees onder hokkiespelers en dit bied ons die geleentheid om te speel teen spanne wat nie deelneem aan ons jaarlikse derbies nie.” Clarendon en die verdedigende kampioen, Hudson Park, is na verwagting weer die gunstelinge om die titel te verower. Die korter 20-minute-formaat behoort ander spanne egter meer mededingend te maak. Hudson Park het die eerste toernooi in 2016 gewen en Clarendon die een daarna in 2017.