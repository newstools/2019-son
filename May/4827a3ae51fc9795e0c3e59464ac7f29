LAMAR is nie bang om sy eks-skoonma te piemp nie. Dié voormalige NBA-ster skryf in sy nuwe tell all memoir, Darkness to Light, dat Kris Jenner toutjies getrek het die dag van daai dramatiese konfrontasie tussen hom en sy eks, Khloé Kardashian in 2015. Dit het mos daai tyd gelyk asof Lamar vir Koko stalk, maar nou sê hy dis die momager wat hom skelmpies inligting gegee het. Ek lees op radaronline.com hy sê sy eks-skoonma het hom laat weet Khloe wil graag met hom gesels. “Kris het gesê dat Khloé om 06:00 by die SoulCycle in Beverly Hills gaan wees en sy was reg.” Hy het toe vanaf Las Vegas gereis vir dié ontmoeting. Maar hy kon nie verstaan hoekom Koko so verbaas gelyk het toe hy daar opdaag nie. Sy het glo in haar spoor gevries en was heel verward toe sy hom sien. Hy sê dit was beslis Kris wat die ontmoeting ge-ochestrate het en gesorg het vir kameramanne. “Daar is geen manier dat hulle kon geweet het om daai oggend om 06:00 by die SoulCycle in Beverly Hills te wees nie. Dit is hoe agterbaks Kris Jenner is. Khloé het geen idee gehad dat ek daar gaan wees nie.” Hy voeg by dat hy kwaad was vir Kris, want sy het sy laaste kans om reg te maak met Khloé, verwoes.