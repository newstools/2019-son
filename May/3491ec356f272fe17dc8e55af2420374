DIE Oostelike Provinsie-rugbyspan sal sy storie moet ken teen die WP as hy skandes wil vermy in die Supersport Challenge. Die OP en WP pak mekaar vandag op Nuweland. Die WP is ná vier wedstryde steeds onoorwonne en is een van die gedugste spanne in die kompetisie. Die OP het die afgelope naweek ’n wegholsege van 52-3 oor die Grens-Bulldogs behaal. OP se spanbestuurder, Thando Manana, sê sy span se tweede oorwinning was ’n goeie een en het die span slegs met stampe en stote gelos. “Op die oomblik is daar geen ernstige beserings nie en dit lyk of ons teen WP gaan speel met dieselfde span wat die Bulldogs geklop het,” het hy gesê. Dit blyk selfs die plaasvervangers gaan dieselfde bly. “Ons gaan probeer om consistency te bou deur dieselfde span te laat speel en hopelik te bou op die vertoning teen die Bulldogs. Slaap “Spelers soos Giant Mtyanda, Ntabeni Dukisa en Oliver Zono het almal knocks, maar hulle sal gereed wees vir WP.” Manana sê hulle weet die WP kan baie gevaarlik wees – veral met sy vinnige vleuels. “Ons sal moet wakker slaap vir WP se aanvallers. Ons weet ons sal hulle nie te veel bal kan gee nie en sal ook weer goed moet verdedig. “Ons het goed verdedig teen die Bulldogs en dit sal dieselfde vertoning verg as ons WP wil klop.” Met ’n oorwinning van 33-13 die afgelope naweek oor Zimbabwe het die WP nou ’n punteverskil van 126 in die kompetisie.