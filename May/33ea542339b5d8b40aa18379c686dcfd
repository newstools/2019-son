MOSSELBAAI. – ’n Groep drinkers by ’n smokkie het ’n 21-jarige student gered toe twee mans haar dreadlocks wou afsny. Die student, wat eerder anoniem wil bly, sê sy was Maandag op pad huis toe. Dis toe dat twee jongens haar in Asla Park in die township KwaNonqaba in Mosselbaai nader. Hulle het gesê hulle wil haar dreadlocks koop, maar sy het geweier. “Ek was bang, want die een man het ’n skêr by hom gehad. Ek het aangehou stap, want ek was bang hulle wou my hare afsny. “Een man het kwaad begin word en my aan my hand getrek. Hy’t weer gesê hy wil my dreadlocks hê.” Die vrou vertel sy het geskreeu en ’n groep mans wat buite ’n shebeen gesit en drink het, het haar kom red. “Die dreadlock-diewe het weggehardloop. “Net ’n maand gelede is ’n vriend van my aangerand omdat hy ook nie sy dreadlocks vir die rowers wou gee nie.” Mandla Sokula, een van die student se redders, sê hy en sy vriende was besig om te kuier toe hulle die vrou hoor skreeu. “Ons het nader gehardloop en ons sien toe hoe die twee mans die vrou trek. “Hulle het weggehardloop toe hulle ons sien. Sy het toe gesê hulle wou haar hare steel om te verkoop.” Verneem Samuel Sedwebo en Assie Solomons, twee buurtwaglede, sê die roof van dreadlocks het ’n trend geword. “Ons weet nie waar dit vandaan kom dat mense van hulle hare beroof word nie, maar ons verneem gereeld van sulke voorvalle,” het Solomons gesê.