ROSKO Specman is ’n drieëmasjien, maar kry nie genoeg hardloopkans nie. Daarom is dit die Bulls se senterpaar se verantwoordelikheid om dié Blitsbok genoeg ruimte te gee om sy ding te doen. Dit sal interessant wees om te sien wat Specman Vrydagaand op Loftus Versfeld teen die Crusaders kan vermag as hy genoeg van die bal sien. Specman is die afgelope Saterdag teen die Waratahs gruwelik afgeskeep omdat Johnny Kotze en Dylan Sage nie dié spoedvraat aan die gang kon kry nie. Trouens, Specman het lang rukke gestaan en koud kry. Specman behoort teen die Crusaders ’n X-faktor te wees omdat hulle nog nie voorheen teen hom gespeel het nie. Ook Cornal Hendricks behoort op regtervleuel meer hardloopkans te kry. Hy is bedrieglik vinnig. Skrumpaar Met Jesse Kriel lank op die krukkelys, sal dit dalk nie ’n slegte idee wees om Handré Pollard senter toe te skuif en die nr. 10-trui aan Manie Libbok toe te ken nie. Dis egter te betwyfel of die breier, Pote Human, só ’n stap sal doen. Intussen laat die Bulls se stutte, Lizo Gqoboka en Trevor Nyakane, week ná week hulle Springbok-aandele styg. Hulle is besig om ’n gedugte skrumpaar te word. Dis ook duidelik dat die skrumafrigter, Daan Human, skitterende werk doen by die Bulls. Vandat hy op ’n leenkontrak op Loftus Versfeld uithelp, toon die Bulls se skrumwerk groot vooruitgang. Ook die plaasvervanger-stutte, Simphiwe Matanzima en Wiehahn Herbst, is kookwater.