COPS in die Noord-Kaap het weer dié week ’n slag geslaan teen dwelm merts. Dié deurbrake was moontlik danksy hulp van die publiek. Eers het die Springbok-polisie op 1 442 Mandrax-tablette met ’n geskatte waarde van R110 000 beslag gelê. Die honde-eenheid het ’n wenk gekry oor ’n mert wat in Bergsig bly. Toe hulle op sy sinkwoning toeslaan, het hulle op die Mandrax, asook 81 g los tik, 300 tikstrooitjies en R3 701 kontant beslag gelê. Dit het later aan die lig gekom die verdagte is moontlik ’n burger van Lesotho. Hy is gearresteer en is tans in Springbok in aanhouding. In Keimoes het die cops ook toegeslaan nadat hulle ’n tip-off van die publiek gekry het, verduidelik brig. Mohale Ramatseba, ’n polisiewoordvoerder. Sers. Bollie Jacobs en sers. Jeffrey van Schalkwyk het op ’n huis in Extension 7, Keimoes, toegeslaan. Daar het hulle ’n 27-jarige man gearresteer wat na bewering dwelms verkoop het. Die hoof van die honde-eenheid in die Noord-Kaap het die polisie geloof vir die goeie werk om dwelmhandel in die provinsie te bekamp. ’n Gemeenskapsleier en kerkraadslid wat anoniem wil bly, vertel dit lyk asof die dwelmverkope gedaal het nadat baie buitelanders óf in die tronk beland het óf die Namakwalandse area verlaat het. Hy sê: “ ’n Mens moet nooit glo en dink dat die dwelms nie meer onder ons gemeenskappe, veral die jeug, is nie. Die handelaars is altyd vasbeslote om dit nog te verkoop, al word dit deesdae meer ondergronds gedoen. Ons is egter dankbaar vir die polisie se volgehoue goeie werk om hulle aan te keer.”