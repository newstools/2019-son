DIE Stormers sukkel al ’n geruime tyd om hulle wedstryde weg van die huis te wen. As Robbie Fleck (afrigter) en sy manne enige impak in vanjaar se Superrugby-kompetisie wil maak, móét hulle môre se kragmeting (afskop 21:40 SA tyd) met die Jaguares in Buenos Aires wen. Al het die Kapenaars die Jaguares al vyf keer geklop sedert die Argentyne se toetrede tot die kompetisie, is die probleem dat hulle net 2 van hulle laaste 14 games weg van die huis kon wen. Van dié kragmetings het die Stormers ag met tien of meer punte verloor. Die Jaguares het al telkemale gewys hulle is heeltemal ’n ander gedierte wanneer hulle in die Estadio José Amalfitani in aksie is. In die ooreenstemmende wedstryd laas jaar het die Argentyne die Stormers met 25-14 geskok. Die Jaguares het hulle laaste drie games gewen en speel tans voortreflik rugby. Gonzalo Quesada (afrigter) en sy manne het laas week met 20-15 met die Brumbies op eie bodem afgereken. Die vorige week het hulle die Sharks in Durban met 51-17 afgeslag. Voor dit het hulle die Bulls met 22-20 in Pretoria ore aangesit. Hulle behoort dus vol selfvertroue te wees om hulle vierde game in ’n ry te wen.