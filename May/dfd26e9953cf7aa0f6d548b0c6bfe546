JA, TRAGEDIE tref ook die mooi, suksesvolle en talentvolle mense onder ons. En dié keer is dit die beeldskone Mej. Suid-Afrika en Miss Universe van 2017, Demi-Leigh Nel-Peters (23). Dit was met ’n skok dat ek op Channel24 gelees het dat sy hartroerend bekend gemaak het dat haar jonger sussie oorlede is. Ek voel vir die girl, veral omdat ek bevoorreg genoeg was om in haar geselskap te wees. Glo my, ’n meer genuine mens sal jy ver moet gaan soek. Demi-Leigh het in ’n emosionele boodskap bekend gemaak haar suster, Franje (13), is oorlede. Baba Franje het gely aan ’n baie seldsame siekte genaamd sub­total cerebellar agenesis. Sy het die verstand van ’n drie maande oue baba gehad. Franje moes deur ’n tube gevoer word. Dít het Demi-Leigh in ’n onderhoud met You verduidelik. Sy het gepost dat hulle harte seerder as seer is, maar dat sy dankbaar is dat Franje nou verlos is van haar lyding op aarde. En boodskappe van medelye stroom in van celebs van oral – plaaslik en elders. Onder hulle is Mej. Frankryk en Miss Universe van 2016. En ek kan ook maar net bid vir daai gesin in rou.