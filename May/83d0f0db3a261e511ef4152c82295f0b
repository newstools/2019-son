KUILSRIVIER het Saterdag ’n oortuigende oorwinning van 39-6 oor sy bure Belhar behaal. Met dié sege skuif die Kuile nou na die eerste plek op die WP Superliga B-punteleer Verlede week se oorwinning vir Macassar oor Helderberg het nie veel vir die MC Boys gebaat nie. Bellville spog met ’n sege van 46-22 en is in drie agtereenvolgende wedstryde onoorwonne. Franschhoek het All Saints met 61-19 geklop terwyl Young Peoples nie goed genoeg was om die manne van Mamre, Hamlets, te stuit nie. Hamlets het Peoples met 59-8 geklop. In Super C het Scottsdene met sy gasheer, Raithby Universals (RU), afgereken, 29-20. Die besoekers het hulle ervaring as een van die meer gesoute Superliga-klubs benut. Dit is een van die redes waarom RU in die doodsnikke van die wedstryd ’n bonuspunt ontneem is. Die Kraaifontein-klub Hands & Heart het Elsies afgeknou en met ’n oorwinning van 37-0 weggestap. Hearts is tans in die eerste plek, met Scottsdene kort op sy hakke in die tweede plek. Skade Strand het met ’n bonuspunt oor in-form Langa geseëvier, 33-32. Hierdie wedstryd is teen ’n hoë tempo gespeel. Daar was nie ’n tekort aan aksie nie. Valsbaai het sy Gold Cup-ambisies voortgesit met ’n uitstekende oorwinning oor Paarl, 59-24. Valsbaai het in die eerste helfte al skade aangerig, en was teen rustyd met 40-12 voor. Maties het die intervarsity op die Green Mile met 23-20 gewen. Dit was ’n tawwe stryd met albei spanne wat klinies was. Rustyd was sake gelykop, 13 elk, maar die ervaring en kondi­sionering van die Stellenbossers was net te veel vir die tuisspan. Durbell het op sy beurt vir Villager afgestof, 50-7.