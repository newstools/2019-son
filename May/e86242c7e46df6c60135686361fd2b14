EN OP die tiende dag het ons gaan stem ... Die dae op pad na 8 Mei is nou single digits en voordat ons ons oë uitvee, staan ons in ’n stemlokaal met ’n ID in die hand en ’n hart vol hoop – óf vol vrees en onsekerheid. Dit is egter merendeels vrees en on­sekerheid wat ek by mense hoor. Die “clever blacks”, soos oudpresident Jacob Zuma na ons verwys het, asook die “low-functioning cognitive coloured” vroue na wie ’n Universiteit Stellenbosch-studie verwys, asook die “masses” wat politieke partye wil “bevry”, is confused. Almal wil ons kamstig nou met huise bemagtig, kos in die fridge gee en seker maak ons bly nie meer in shacks, tente of op die jaart in ’n wendy nie. O ja, ’n job in elke huis ... Dit is nóg ’n promise om voor te streef. Ek wonder soms of ons tyd kry om die manifes en track record van politieke partye en hulle leiers te bestudeer om ten minste ’n oorwoë keuse te maak. Is ons so vodde om net vel en been bymekaar te hou dat als maar by die een oor in is en by die ander oor uit? Mense vra my in die omgang vir wie dink ek moet hulle stem. Ek is die verkeerde een om te vra, want ek is pal ontnugter. Ek dink hulle almal smous ewe veel met slimpraatjies en vra blinde lojaliteit. Ek dink daar is sommige leiers wat net daar is vir hulle eie politieke en geldelike gewin, en as hulle die naam van ’n heilige kan bysleep om jou te oorreed, why not? Daar is sommige politicians wat glo hulle is untouchable. Dan is daar diegene wat die pleisters vir skyn so aanmekaar lap dat lede nie die skeure kan sien nie. En dan die newcomers wat met vrees, dreigemente en intimidasie wil rule. Wyle Maya Angelou, skrywer en digter, het eendag wys gesê: “If people show you who they are, believe them, the first time.” Ek dink dis ’n ewewigtige reël om te onthou in alle verhoudings. Stem daardie oggendpraatjies, aandpraatjies en aksies ooreen? Dis 25 jaar later. Ons het Madiba, Thabo Mbeki, Jacob Zuma en Cyril Ramaphosa gehad as presidente en ANC-leiers. Die DA het vir Tony Leon, Helen Zille en nou Mmusi Maimane gehad. Mosiuoa Lekota was eers ANC, maar is die laaste jare by Cope. Dan is daar Bantu Holomisa van die UDM. Patricia de Lille was eers by die PAC, toe by haar eie party, die OD, toe DA en nou Good. By die Vryheidsfront Plus was daar dr. Pieter Mulder en nou dr. Pieter Groenewald. Die EFF se politieke swaargewig is die Banting Juju, alias Julius Malema. Dink jy enige van dié leiers of hulle partye het jou lewe en ons demokrasie noemenswaardig beïnvloed? Het jy dalk vir te lank met dieselfde party gejol, want dis ál wat jy ken, wat jy glo jy verdien? Is dit nie hoog tyd om vir jou en vir ons land se belang te herbesin nie? Niemand kan jou aansê vir wie jy moet stem nie. O, hulle sal hulle sweetener-truuks aandra in kos hampers, T-shirts en lekker pumpimg beats by die rallies. Maar sal hulle verandering meebring en verseker ons almal het ’n beter lewe as gister? Kan ons hulle met ons toekoms vertrou? Dis jou stem wat dit bepaal. #Strongs. LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onderwerpe­ waaroor hulle gesels.