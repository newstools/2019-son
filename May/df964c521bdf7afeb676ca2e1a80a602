KRY vir jou 100 jaar en 9 maande. Dís die lang vonnis wat die kinderverkragter en -moordenaar Christopher Brown (26) gister in die Kaapse hoog­geregshof opgelê is. Brown, wat nog tyd gehad het om ’n nommer in die hof te lig, was emosieloos toe hy gevonnis is. Hy is in Junie verlede jaar vir die moord op en verkragting van Stacey Adams (6) gearresteer. Brown het beken dat hy Stacey op 23 Junie aangeval, verkrag en vermoor het. Dit was in daai tyd dat hy haar ma, Sasha-Lee, gespeen het. Hy het Stacey in sy huis in De la Reystraat in East­ridge, van agter en voor verkrag, haar toe verwurg en daarna met ’n pan oor die kop geslaan. Daai hou was die oorsaak van die sesjarige se dood. Brown het hy die liggaam onder sy kooi in plastiek­sakke weggesteek en die toneel probeer skoonmaak. Hy het haar daarna in ’n vlak graf langs sy wendyhuis be­grawe. Brown het gister skuldig gepleit op die twee klagte en is 75 jaar effektiewe tronkstraf opgelê. Stacey se mammie, Sasha-Lee, het in die galery gesit en omtrent gehuil. Sy sê die wete dat sy haar pragpoppie nooit weer sal sien nie, het oor en oor in haar kop gemaal. Sasha-Lee sê bitter: “Hy kry nog ’n kans om te lewe!” Wat haar meer ontstel het, sê sy, is dat Brown vir haar boodskappe saam sy pa stuur. Sasha-Lee sê: “Hy’s harteloos om my nog te sê dat hy my liefhet. “Ek wil níks met hom te doen hê nie.” Geargumenteer Grusame besonderhede van ’n ander moordsaak teen Brown is met die hof gedeel. Hy het Thulisa Lavisa, met wie hy glo in ’n verhouding was, in September 2015 vermoor. Die twee het geargumenteer oor blyplek toe Brown haar in die gesig geslaan en verwurg het. Hy het ook háár liggaam onder die kooi weggesteek. Die saak is drie dae ná sy arrestasie uitgeskop weens ’n gebrek aan bewyse. Brown het egter bos gelos oor dié moord toe hy vir dié op Stacey gearresteer is. Hy is lewenslange tronkstraf (25 jaar) daarvoor opgelê en ses maande vir aan­randing. Brown is ook drie maande tronkstraf opgelê vir aan­randing op sy broer. In totaal is hy dus vir 100 jaar en 9 maande mang toe gepos. Hofgangers het die ondersoekbeampte, sers. Randall Davids, geprys vir sy werk. Stacey se ouma, Laeeqah, sê sy is bly haar kleinkind is binne ’n jaar justice gebied. Laeeqah sê: “Daai ondersoekbeampte – om ’n cold case weer oop te maak en ons closure te gee – ek haal my hoed af vir hom.” 