DIE feit dat hy ook weet hoe om die wilgerlat te swaai, het in Chris Morris se guns getel toe die Proteas ’n plaasvervanger-naatbouler moes kies. Morris is gister by Suid-Afrika se krieketgroep ingesluit wat op 19 Mei na Engeland vertrek vir die Wêreldbeker-toernooi. Hy vervang Anrich Nortjé, wat weens ’n handbesering aan die groep onttrek moes word. Sameroeper Suid-Afrika is maar ongemaklik oor sy kolfdiepte en voel Morris kan dit aanvul. “As dodelike finisher versterk hy ons kolfdiepte,” het die sameroeper van die keurkomitee, Linda Zondi, gesê. “Morris was altyd deel van ons planne en is ons beste volgende opsie as ’n vinnige bouler. “Hy kan behoorlik vinnig boul en beskik oor die vaardighede om met die eindbeurte die boulwerk te behartig. “Ons was bekommerd oor sy beserings en of hy sy werklading kan hanteer, maar dié is sy kans om te wys wat in hom steek.” Morris was verheug om van sy insluiting te verneem waar hy in die Indiese Premierliga vir die Delhi Capitals diens doen. Nortjé is egter ’n uiters teleurgestelde man. Hy het Maandag in die nette in Port Elizabeth geoefen toe hy sy regterduim beseer het. Hy het so gou moontlik ’n operasie ondergaan en sal volgens die Proteas se spanbestuurder, Mohammed Moosajee, vir sowat twee maande buite aksie wees. “Dit is ’n fratsbesering. Nortjé het juis suksesvol van ’n skouerbesering herstel. “Hy is in die laaste jaar deur beserings geteister, maar soos ek Anrich ken, sal hy gemotiveerd wees om sterker terug te keer,” het Moosajee gesê. Daar is nog kommer oor van die Proteas se ander beseerdes, maar hopelik sal daar nie nóg spelers vervang word nie. Die snelbouler Kagiso Rabada kan wel weens sy rugbesering die eerste wedstryd teen Engeland op 30 Mei misloop. “Sy probleem is in die lae rug en kan tot drie weke neem om te herstel. “Ons is vol vertroue hy sal reg wees om ’n lid van die groep te bly,” het Moosajee verduidelik. Nog ’n bouler, Dale Steyn, word vir ’n skouerbesering behandel. Die Proteas hoop hy sal reg wees vir die eerste wedstryd. Sy fiksheid sal weer Sondag bekyk word wanneer die Proteas vir ’n oefenkamp in Kaapstad saamtrek. Lungi Ngidi (syspier) het weer in die nette begin boul. JP Duminy (skouer) en Tabraiz Shamsi (dyspier) het hulle beserings afgeskud.