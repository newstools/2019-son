DIE Universiteit Stellenbosch se siviele saak teen Jurie Roux van die Suid-Afrikaanse Rugbyunie (Saru) is nou ’n privaat arbitrasie. Netwerk24 het gister berig die saak tussen die US en die uitvoerende hoof van Saru sal nou eers oor ses maande aangehoor word. Stan du Plessis, uitvoerende bedryfshoof van die US, het aan Netwerk24 gesê die partye het ’n formele arbitrasie-ooreenkoms aangegaan dat die arbitrasie op 25 November sal begin en drie weke sal duur. Die US dagvaar Roux vir R37 miljoen weens beweerde finansiële ongerymdhede toe hy nog direkteur van finansiële beplanning en batebestuur by die universiteit was. Daar word beweer Roux het geld onregmatig na die Matie-rugbyklub oorgedra. Hy was destyds ook die voorsitter van Maties. Roux ontken egter ál hierdie gerugte. Dit wil voorkom asof die Saru-baas ’n sterk saak het as ’n mens sien hoe daar nou skielik ’n U-draai gemaak word oor hoe, waar en wanneer die hele kaboedel tot ’n punt gaan kom. Die nuwe ooreenkoms tussen Roux en die US sluit ook ’n ooreenkoms in dat die verrigtinge ’n vertroulike gedoente gaan wees waarvan lede van die publiek niks mag hoor nie. Ontken Net die uiteindelike uitslag van die arbitrasie sal nie vertroulik wees nie. Die US se saak kom nou al ’n ver pad aan. Dit moes reeds laas Maandag in die Kaapstadse hooggeregshof begin het. Dit is egter op geheimsinnige wyse uitgestel sonder ’n boe of ’n ba oor wanneer die hofverrigtinge dan sou begin. Roux het dit onlangs in sy hofstukke duidelik gestel al die uitgawes wat hy aangegaan het toe hy in diens van die US was, was wettig en tot voordeel van sy werkgewer. Chris de Beer, voormalige hoof van studentegeld by die US, is ook ’n verweerder in die saak.