BESTE Bruno. Ek wil graag hoor of jy enigsins geluk het om ’n keuse van vier perde redelik akkuraat in ’n perdewedren te voorspel. – Anoniem Kom ek begin deur te sê dat dié gawe wat regte psychics het, ’n gawe van God is. As helers mag ons dit nie gebruik om aardse goed te bekom nie. My doelwit is om gebroke mense te help, mense wat deurmekaar is, by te staan en die vertraptes te help opstaan. Ek moet ’n lig laat skyn. Ek moet die negatiewe in die positiewe probeer omskakel. As ek dus iets vir die Lotto, perdewedrenne of dobbel voorspel, betree ek die verkeerde pad. Dan doen ek my werk vir aardse goed. En dan kan God dié gawe van my wegneem. Ek kan ook in elk geval nie vir jou die vier wenperde vir die naweek gee nie. Plain en eenvoudig is dit omdat psychics met vibes werk. Ons sien die groter prentjie raak en nie daardie vier perde nie. Ons sien ’n emosie wat aankom. Kom ek gee ’n voorbeeld: Ek kan miskien vir iemand sê ek sien daar kom oor twee maande geld na sy kant toe. Ek sien die vibrasie van geld aankom, maar ek kan nie vir hom sê presies op watter dag dit sal gebeur, van waar dit gaan kom of presies hoeveel dit sal wees nie. Ek voel net die vibe van geld. Nog ’n voorbeeld: Ek kan vir iemand sê daar kom aan die einde van die jaar ’n vrou in sy lewe wat hom baie gelukkig gaan maak. Ek voel eg­ter net haar vibrasie aan. Ek weet nie presies hoe sy lyk of waarvandaan sy kom nie. Dit is die groter prentjie wat ons sien en nie die fynste besonderhede tot op die presiese desimaal nie. Dan gebeur dit soms ook dat mense so konsentreer op een ding en daaroor opgewerk raak, dat hulle oogklappe dra vir alle ander dinge. En daai dinge wat ons heldersiendes aan hulle voorspel het, gebeur dan volgens die mense met die oogklappe glad nie. En dan blameer hulle ons. Maar dan kan ek omdraai en sê: “Meneer met jou oogklappe aan, het jy dan nie daardie geleentheid of kans gesien om dit aan te gryp nie?” Daarsonder kon dít wat ek gesê het, dus nie gebeur het nie. Om ’n psychic te wees, is baie ingewikkelder as om net ’n paar nommers of ’n paar wenperde te voorspel . . .