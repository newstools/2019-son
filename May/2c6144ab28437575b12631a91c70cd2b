VIER mans is die afge­lope naweek in afsonderlike voorvalle in die Baaise Northerns afgemaai. In die jongste voorval gisteroggend is Sergio Botha (30) in Kronenberg­rylaan doodgeskiet. Kol. Priscilla Naidu, ’n polisiewoordvoerder, sê Botha en nog twee mans was 10:45 in die bosse tussen Uitbreiding 21 en Uitbreiding 31 naby Kramerstraat toe die skote geklap het. Volgens Naidu is dit onbekend wie die skote afgevuur het. Sy sê toe die skietery begin, het twee van die mans tot in die straat gehardloop en daar inmekaargesak. Die een man (21) is in die linkerbeen geskiet en die ander man (30) is twee keer in die bolyf getref. Botha is noodlottig in die bors en been gewond. Naidu sê die motief vir die skietvoorval is onbekend. Volgens haar is die slag­offers nie lede van ’n bende nie. Dossiere van moord en poging tot moord is aangelê. Met betrekking tot die ander moorde, sê Naidu die polisie was Saterdag 15:40 besig met patrolliewerk in Velociastraat in Uitbreiding 33, Bethelsdorp, toe hulle afkom op ’n groep van sowat 50 mense wat in die straat saamdrom. Toe die cops stilhou, is hulle ingelig van ’n skietvoorval wat vroeër daar plaasgevind het en dat die gewonde persoon hospitaal toe geneem is. Naidu sê daar is later vasgestel­ dat die gewonde persoon, Jacques Richard Roberts (24), kort hierna aan veelvuldige skietwonde beswyk het. Volgens Naidu is die verdagtes vermoedelik gangsters. ’n Moorddossier is aangelê. Naidu sê 19:45 die aand het die polisie op nóg ’n skietvoorval in Velociastraat gereageer. Op pad daarheen het die driver van ’n Toyota Tazz die polisie in Laurence Erasmus-rylaan voorgekeer en aan hulle gesê hulle is op pad met ’n slagoffer wat in Velociastraat geskiet is. Volgens Naidu is die bewering dat die gemeenskap en gangsters betrokke was in ’n onderonsie ná ’n skietvoorval vroeër in die straat. Sy sê Jonathan Jacobs (27) is noodlottig gewond nadat skote afgevuur is. Volgens Naidu was ook dié slagoffer nie lid van ’n bende nie. Sy sê hy is ’n bekende upholsterer in die omgewing. ’n Moorddossier is aangelê. In ’n ander voorval vroeër die dag het die polisie 15:40 op ’n klag van ’n skietery in Bassonstraat in Bloemendal gereageer. Daar het hulle op die sypaadjie afgekom op die lyk van Virquel Koegana (27). Hy is in die enkel geskiet en het ook veelvuldige wonde aan sy kop gehad. Naidu sê die slagoffer het nie aan ’n bende behoort nie. ’n Moorddossier is ook aangelê.