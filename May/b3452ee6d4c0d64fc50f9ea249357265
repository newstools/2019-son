SKILPADJIES is ’n ikoon van die Suid-Afrikaanse braaiwêreld. Vir dié wat nie weet nie: Dis gekruide lamslewer wat in netvet toegerol is en op ’n toeklaprooster oor warm kole bros gebraai word.  Dié gereg het nie sy naam gekry oor hy lank vat om gaar te word nie – die happies lyk nogal na die doppe van die ou reptiele lyk. Die geheim van dié baie smaaklike, tradisionele braai­resep is om vars lewer en netvet in die hande te kry.  Jou beste kans hierop is in die platteland of by ’n spesialis­slagter. Dié resep lewer so 30 sklipadjies. WAT JY NODIG HET 1 kg netvet 2 heel lamslewers (omtrent 500 g, goed deur jou slagter skoongemaak) 2 sopies worcestersous 1 sopie bruinasyn ½ sopie fyn koljander ½ sopie sout ½ sopie komyn 1 t (5 ml) swartpeper 1 t (5 ml) fyn naeltjies 1 t (5 ml) droë tiemie 1 t (5 ml) droë origanum tande- of sosatiestokkies LAAT WAAI 1. Week die netvet in louwarm water. Dit maak die netvet sag sodat dit nie kraak of breek wanneer jy die lewer daarmee toedraai nie. Jy kan ook die tande- of sosatiestokkies ’n rukkie in water week. Dit sal keer dat dit oor die hitte brand. 2. Terwyl die netvet week, kan jy die lamslewer in klein blokkies sny. Dit moet groot genoeg wees vir ’n lekker happie elk. Voeg dit saam met ál die ander bestanddele in ’n bak en meng deeglik. 3. Pak die netvet op ’n skoon oppervlak uit. Sny dit met ’n skerp mes of knip dit met ’n skêr in ewe groot vierkante. 4. Sit ’n stuk gegeurde lewer op elke vierkant netvet. Rol die lewer in die netvet toe en steek dit met ’n tandestokkie vas. 5. Braai die skilpadjies oor warm kole. Dit neem ongeveer 15 minute totdat die lewer gaar en die netvet lekker bros is. DIÉ week se resep kom weer uit Jan Braai se boek Shisanyama: Braairesepte van Suid-Afrika. Dis ’n tradisionele resep wat die meeste mense op die platteland waarskynlik ken. En as jy eers een skilpadjie geproe het, sal jy altyd ’n verskoning soek om nog enetjie te eet. So wees gewaarsku: Dié lekkerny is verslawend!