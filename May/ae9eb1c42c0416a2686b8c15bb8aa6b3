DIE geloofwaardigheid van Suid-Afrikaanse klubsokker se voorste liga is in die gedrang. Dis nou as die Premier-sokkerliga (PSL) besluit om voort te gaan met ’n saak teen die kam­pioen, Mame­lodi Sundowns. Sundowns is vroeër dié maand daaraan skuldig bevind dat hulle onwettige spelers teen Bidvest Wits ingespan het. Dit was in Oktober toe Wayne Arendse speelkans vir Masandawana gekry het al is hy nie toegelaat om te speel nie. Sundowns is ’n boete van R250 000 opgelê en Arend­se R50 000, maar geen punte is afgetrek nie. In ’n interessante wending het die PSL egter teen sy eie straf geappelleer. Dis geen geheim dat die PSL se voorsitter, Irvin Khoza, ook die grootbaas van Orlando Pirates is nie. Die geloofwaardigheid van die PSL word al jare bevraagteken as klubeienaars dan die liga bestuur waarin hulle eie span speel. Lig Nou gis mense dis ’n heksejag teen Sundowns sodat Pirates die titel kan lig. Intussen het die PSL die kortlys van benoemdes vir die 2018/’19-seisoen se beste spelers uitgereik. Hlompho Kekana, Themba Zwane (albei Sundowns) en Thembinkosi Lorch (Pirates) is as speler van die seisoen en spelers se speler van die seisoen benoem. Benni McCarthy (Cape Town City) is saam met Pitso Mosimane (Sundowns) en Pirates se Milutin Sredojevic as afrigter van die seisoen benoem.