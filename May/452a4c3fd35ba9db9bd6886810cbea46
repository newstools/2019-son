ANDER Herrera gaan na verwagting sy loopbaan by die Franse klub Paris Saint Germain voortsit wanneer sy kontrak met Manchester United aan die einde van die seisoen verstryk. Herrera (29), wat 189 keer vir United uitgedraf het, het in ‘n video op sy Twitter-rekening bevestig hy verlaat die Red Devils en hulle bedank vir ‘n wonderlike vyf jaar. Hy het in 2014 by die klub aangesluit ná hy Athletic Bilboa verlaat het. Hy het as 'n United-speler die Europa League, FA Cup en Caraboa Cup gewen. “My hart is rooi. Ek het dit geweet die oomblik toe ek die rooi trui vir die eerste keer oor my kop trek en vir die span uitdraf,” sê Herrera. “Dis ‘n klub met duisende ondersteuners wat alle spelers, wat alles vir gee, respekteer en onthou. Ek het altyd spesiaal gevoel wanneer my naam geskree word. Ek het trots gevoel toe die ondersteuners besluit het ek is deel van die ongelooflike geskiedenis van die klub.” Antonio Valencia gaan ook die klub verlaat terwyl Juan Mata nog nie ‘n nuwe kontrak geteken het nie.