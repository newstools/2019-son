DIE voormalige kaptein Colin Ingram is dalk weer volgende seisoen vir die Warriors se krieketspan in aksie. Ingram het in die Suid-Afrikaanse seisoen, wat die naweek eindig, nie vir die Oos-Kapenaars gespeel nie. Hy’s deesdae ’n T20-spesialis wat aan al die verskillende toernooie regoor die wêreld deelneem. Dié linkskolwer het egter aangedui hy sal weens gesinsredes nie weer ’n kontrak by die Adelaide Strikers aanvaar vir die volgende T20 Big Bash in Australië nie. Ingram het in sy twee seisoene by die Strikers geskitter met 610 lopies, gemiddeld 30,50 per beurt. Sy treftempo was ’n baie gesonde 138,95 in 25 wedstryde. Hy het die Strikers ook 14 keer aangevoer. Die Warriors het verduidelik hulle kon Ingram nie meer kontrakteer nie omdat hy by so baie T20-toernooie betrokke is. Dit is egter welbekend dat die Warriors en Ingram steeds ’n baie goeie verhouding het. Planmakers Daar was nog altyd die moontlikheid dat die voormalige Protea vir sy ou streekspan kan speel as só ’n geleentheid sou opduik. Ingram sal na verwagting meer tyd in Port Elizabeth deurbring as wat die afgelope seisoen die geval was. Dit sal aan die Warriors se planmakers die kans bied om met hom te gesels oor die moontlikheid om weer vir hulle te speel. Ingram fokus deesdae op die korter weergawes van die spel. Sy puik kolfwerk en ervaring kan goud werd wees vir die Warriors.