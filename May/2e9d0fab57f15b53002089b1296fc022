PATRICIA de Lille van die Good-party het oor die naweek weer ’n draai in die Nelson Mandelabaai-metro kom maak. De Lille het sy haar veldtog en huisbesoeke voortgesit in gebiede soos Uitenhage, Gelvandale, Motherwell, Arcadia en Schauderville. Sy het die gemeenskap van Despatch Saterdag toegespreek saam met Good se premierskandidaat, Celeste Domingo. Die Despatch-stadsaal was stampvol toe sy haar boodskap oorgedra het. “Op die 25ste herdenking van demokrasie is daar baie om te vier ... en net soveel redes vir teleurstelling. “Op Vryheidsdag onthou ons die talle Suid-Afrikaners wat gestruggle het teen apartheid en die tafel gedek het vir Nelson Mandela om ons te lei. Ons onthou die vooroordeel, vernedering en ontmensliking wat ons gedefinieer het, en die blydskap om in 1994 die eerste keer te kon gaan stem. Ons onthou die hoop en die belofte,” het De Lille die gehoor herinner. Maar vandag hang die koppe­ in skaamte oor die maatskap­like, ruimtelike en ekonomiese ongelykheid wat mense nog eien, sê sy. Sy meen Suid-Afrikaners het veral in die afgelope tien jaar gesien hoe korrupsie, die slakkepas van ware transformasie en die absurde politieke teater voor hulle afspeel. “Die mense voel geen van die politieke partye verteenwoordig hulle nie. “Baie voel hulle stem het hulle niks gehelp nie of dat hulle stem nie regtig tel nie. “Daarom het ons die Good-beweging gestig: om ’n tuiste te bied aan goeie Suid-Afrikaners wat buite in die koue gelaat is. “Dis vir ryk en arm en vir alle rasse. De Lille het ook gesê sy is bekommerd oor die redenasie van Oos-Kapenaars en Suid-Afrikaners in die algemeen dat dit sinloos is om te gaan stem. Saamstaan “Mense is moeg daarvoor om dieselfde dinge oor en oor beloof te word. Dit gaan baie goeie mense verg om ’n verskil te maak. “Goeie mense is moeg vir al die slegte dinge wat in dié land gebeur. Dis tyd dat goeie mense saamstaan,” haal The Herald De Lille aan. De Lille het ook Sondag ’n kerkdiens by die Empowerment Centre in Markman in die Baai bygewoon.