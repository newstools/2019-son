’N SELDSAME selakant – een van net ’n handjievol wat aangeteken is – is aan die kus van Suid-Afrika verfilm. Wetenskaplikes op ’n navorsingsekspedisie naby Sodwana het hierdie week dié ontdekking 125 m onder die oppervlak met ’n afstandbeheerde tuig gedoen, berig News24. Mense het gedink dié antieke vis het al 65 miljoen jaar gelede uitgesterf – totdat een in 1938 naby Oos-Londen lewend ontdek is. Daar is net 33 bekende individue wat almal in die iSimangaliso Wetland Park in KZN, gekatalogiseer is. Dr. Kerry Sink, van die Suid-Afrikaanse Nasionale Instituut vir Biodiversiteit, het dié vis as Eric geïdentifiseer. Hy is in 2009 ontdek en laas in 2013 gesien.