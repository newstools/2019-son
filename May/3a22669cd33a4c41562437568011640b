DIE Chilli Boys het hulle oog op ’n Zimbabwiese doelskieter om hulle voortbestaan volgende seisoen in die PSL te help verseker. Volgens ’n betroubare bron is Chippa tans besig met onderhandelinge om Takunda Sadiki na die klub te bring. Dié doelskieter speel tans vir Sharps Shooting Stars FC in Botswana se Premierliga. Hy het glo Chippa se personeel beïndruk toe hy in Maart vir twee weke op proefbasis in die Baai was. Die speler se kontrak met Sharps Shooting Stars is binnekort klaar. Hy sal hom dan moontlik by Chippa aansluit. Verstryk “Onderhandelinge is reeds aan die gang. Die speler wag basies net vir sy kontrak met sy vorige span om te verstryk sodat hy ’n kontrak by Chippa kan onderteken,” het die bron gesê. Soos baiekeer het Chippa dié seisoen weer gesukkel om doele te kry. Rhulani Manzini, wat met vyf doele Chippa se voorste doelskieter is, kon moontlik meer aangeteken het as dit nie vir beserings was wat hom teruggehou het nie. Dit is dus ’n goeie idee om na nog ’n doelskieter te soek, maar dan sal ander aanvallende spelers soos Thabo Rakhale, Andile Mbenyane, Mark Mayambela en Kurt Lentjies behou moet word. Plan Dié spelers is belangrik om kanse te skep vir Sadiki en Manzini om doele aan te teken. Met Manzini se beserings is dit ook ’n goeie plan om backup te hê.