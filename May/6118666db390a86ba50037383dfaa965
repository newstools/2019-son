FREGINALD Africa het hom by Evergreens aangesluit by sy terugkeer na die Suid-Kaap. Dié woelige losvoorspeler het verlede jaar uitgedraf vir die Spaanse Premierliga-rugbyspan Aparejadores, wat as UBU Colina Clinic in die land se nasionale liga deelneem. Africa het bevestig hy sal nog tot September vir die huidige voorloper in die Suidwestelike Distrikte se Premierliga beskikbaar wees. Hy het voor sy vertrek na Spanje vir die Cru­saders uitgedraf. “My eerste seisoen was ’n belewenis. Die rugby is op dieselfde vlak as ons Eerste Liga in die Curriebeker en dit is baie mededingend. Die manne speel hard, maar dit pas my. Ek is weer vir volgende seisoen gekontrakteer. Dit is ook great om weer by die huis te wees,” het Africa gesê. Africa sê dit gaan lekker wees om terug te keer na die span vir wie hy laas in 2017 gespeel het. Hy het ook al vir die Boland-Kavaliers en die SWD-Arende gespeel. Evergreens se afrigter, Granville Campher, het bevestig hy het Africa by sy groep ingesluit vir môre se Premierliga-wedstryd teen Bridgton in Oudtshoorn. Evergreens het laas week vir ’n opskudding gesorg deur die Crusaders te klop. Die Maori’s het laas week teen die Barbarians gewys ’n opskudding is moontlik. Bridgton sal ook so wil maak op die Plate, sy tuisveld. Die Crusaders sal in Parkdene tuisveldvoordeel geniet teen Groot-Brak. Ricardo Beukes, die Cru­saders se breier, is ’n slim strateeg en sal sy kragtige voorspelers opdrag gee om die besoekers voorlangs sag te maak. Die bepalings is: ROSEMOOR-STADION: Progress t Barbarians; PARKDENE: Crusaders t Groot-Brak; OUDTSHOORN: Bridgton t Evergreens; HEIDELBERG: Heidelberg t Silver Stars; BLANCO: Blanco t Jaguars; GEORGE: George t Maori’s.