WÊRELDSOKKERBASE moet planne begin beraam om meer interaksie tussen fans en hul spanne te ver­seker om veral stadions vol te maak. Die legendariese Engelse sokkerster Ian Wright glo die wêreldbeheerliggaam, Fifa, moet ernstig kyk na die innoverende aanpassing van die reëls, soos wat die organiseerders van die jaarlikse Carling Black Label Cup gaan doen. Die game tussen Orlando Pirates en Kaizer Chiefs sal op 27 Julie in die FNB-stadion in Johannesburg gespeel word. Koelkas Die organiseerders wil hê die skeidsregter moet ’n mikrofoon dra om die beslissings aan spelers, fans en TV-kykers te verduidelik. Rolling substitutions deur afrigters, soos in die SuperSport Challenge, word ook beoog. Hulle gaan ook ’n reël vir geel kaarte inbring sodat spelers koelkas toe gestuur word. Wright glo die geelkaart-reël moet al volgende seisoen in die Engelse Premierliga ingebring word. “Ek glo spelers wat dive, moet met geel kaarte gestraf word. “Hulle moet sin bin toe gestuur word. Ek glo nie diving is ’n ernstige oortreding nie. “Dit is belaglik hoe sommige spelers moedswillig dive­. “Ek sien dit regtig nie as ’n ernstige oortreding nie, maar sommige doen dit doelbewus. Ek wil hê hulle moet minstens vyf minute in die sin bin deurbring.” Wright glo ook dit is ’n blink idee dat fans die speler van die wedstryd via Twitter of WhatsApp kies. “Dit sal hulle deel maak van die wedstryd. “Klubs kry deesdae baie geld van borge, maar gee hulle iets terug aan die fans?” vra hy. Grant Pereira van die borg sê net soos die samelewing verander, veral met die invloed van sosiale media, het die tyd aangebreek dat innoverende maniere gevind word om fans te betrek. Kontrak “Dit is waarom die wedstryd tussen Chiefs en Pi­rates ons die geleentheid bied om die idees op die proef te stel.” Pereira sê die kanse is skraal dat die game tussen die twee Soweto-spanne na ander groot stadions in die land verskuif sal word. “Dit is in dié stadium onwaarskynlik dat ons dit sal oorweeg juis omdat ons tot ná 2022 ’n kontrak met die FNB-stadion het. “Kom laat ons kyk of ons ’n wedstryd tussen twee Kaapse spanne ’n werklikheid kan maak. Maar die realiteit is daar is niks beter as ’n derby tussen die twee Soweto giants nie.”