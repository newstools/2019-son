DIE Mexikaanse swaar­gewigbokser Andy Ruiz jnr. skrik nie vir groot name nie. Daarom het hy ingestem om op 1 Junie in Madison Square Garden met die wêreldkampioen Anthony Joshua kragte te meet. Ruiz neem die plek van Jarrell “Big Baby” Miller, wat aan die geveg onttrek is nadat drie verbode middels in sy bloed gevind is. Eddie Hearn, die promotor, sê Ruiz sal ’n waardige teenstander wees. Hy het immers 32 van sy 33 gevegte gewen en net met punte teen Joseph Parker van Nieu-Seeland verloor. “Ek hou van Ruiz. Hy is nie die soort bokser wat net vir die geld deur die toue klim nie. “Hy is iemand wat glo hy kan wen en hy sal alles in sy vermoë doen om dit reg te kry. Dit is dus geen maklike geveg vir Joshua nie,” het Hearns aan talk­SPORT gesê. Harder “Vra maar vir almal wat boks ken. Ruiz is kliphard en beslis taaier as Miller. “Boonop is Ruiz se hande vinniger en hy slaan harder as Miller. “Ja, dit gaan ’n groot geveg wees. “Mexiko kry dalk net sy eerste wêreldkampioen,” het Hearn bygevoeg.