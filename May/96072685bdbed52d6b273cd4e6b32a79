’N LEERDER en onderwyser van die Hoërskool Booysenpark is in die klaskamer met ’n mes gedreig. Nadat die vermeende oortreder geskors is, het hy en vriende blykbaar teruggekom na die skool en dieselfde leerder met ’n gun gedreig. ’n Onderwyser wat anoniem wil bly, het aan Son gesê dié voorval het verlede Dinsdag plaasgevind. “ ’n Onderwyser het ’n meisie gestuur om die onderwyser te gaan roep wat in beheer is van dissipline. Toe sy terugkom, het die seun, ook ’n leerder, ’n mes uitgehaal en haar voor die onderwyser gedreig en gesê hy gaan haar doodmaak – in die klaskamer. Hulle is baie getraumatiseer.” Die skool het intussen met die meisie se ouers in verbinding getree. Ná die voorval in die klas het die seun na bewering twee vriende van buitekant saamgebring skool toe. Hulle het die meisie wat vroeër met ’n mes gedreig is buite ’n klas gewaar, na haar toe gegaan en haar met ’n gun gedreig. Hulle het glo weer vir haar gesê hulle gaan haar doodmaak. Kapt. Sandra Janse van Rensburg sê geen sodanige klag is by die Bethelsdorp-polisiestasie gelê nie. Ivan Martins, skoolhoof, kon ná herhaalde probeerslae steeds nie in die hande gekry word nie. Mali Mtima, woordvoerder van die Oos-Kaapse departement van onder­wys, het die voorval bevestig. Mtima het gesê die departement ondersoek dit steeds. Son het einde April berig oor ’n soortgelyke insident by dieselfde skool. Kapt. Johan Rheeder, ’n polisiewoordvoerder, het dié voorval bevestig. “Op 26 April het ’n 59-jarige onderwyser klasgegee toe ’n verdagte inkom en ’n vuurwapen op hom rig. Die verdagte het sy selfoon afgevat en is daar weg. “Die polisie ondersoek ’n saak van roof. “Niemand is al in hegtenis geneem nie.” Die anonieme onderwyser het aan Son gesê dié outjies terroriseer die leerders en onnies al geruime tyd. Sowat twee weke voor die roof in die klaskamer in April is hulle glo uit die skool geskors. Twee van die ouens het na bewering op die skoolterrein dwelms verkoop en die ander een het na bewering op die skoolterrein ’n leerder met ’n mes gesteek.