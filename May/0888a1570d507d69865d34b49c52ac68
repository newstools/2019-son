ROB Packham het gister sy eerste traan in die hof gestort. Die killer wat gewoonlik met ’n kil poker face by die hof uitsteek, het hard genoeg gesnik vir almal in die hof om te hoor. Dit was toe sy oudste dogter, Kerry Meyer (28), in die Kaapse hooggeregshof ter versagting vir haar derra getuig het voor sy vonnisoplegging. Ná sy trane het hy sy neus hard geblaas. Packham is twee dae te­vore skuldig bevind aan die moord op sy vrou, Gill. Sy is dood weens aanranding met ’n stomp voorwerp en is toe in die kattebak van haar brandende motor langs die Dieprivier-treinstasie gelos. Maar die vieslike monster wat sulke grusame dade pleeg, het glad nie in Meyer se getuienis gefeature nie. Sy het eerder getuig van ’n lewe van gemak en vele genotvolle vakansies as gesin. Dis tóé dat haar moordenaar-pa so misty geraak het. Sy het bygevoeg haar pa was altyd ’n getroue broodwinner wat hard gewerk het om die beste vir sy gesin te kon gee. En hy was nooit aggressief teenoor haar, haar suster of haar ma nie. Verder het die hof gehoor watter liefdevolle, vriende­like kêrel haar pa is en hoe sy hande nooit verkeerd gestaan het om ander mense te help nie. Volgens Meyer het sy en haar oorlede ma ook ’n close verhouding gehad en hulle het omtrent elke dag gepraat. Sy het haar ma beskryf as ’n wonderlike vrou, suster, vriend en iemand met ’n groot hart. “Ons het ’n baie openlike en eerlike verhouding gehad,” het sy getuig. Toe Gill van haar pa se buite-egtelike verhoudings uitgevind het, was dit ’n groot slag wat baie hartseer veroorsaak het. Mistress “Sy was kwaad en seergemaak, maar sy wou aan die huwelik werk,” het die hof gehoor. Meyer het gesê sy het nie geweet haar pa het sy mistress gesien die dag voordat haar ma vermis geraak het nie. Sy het ook nie geweet hy het nog aangegaan met sy dubbele lewe nie. Meyer het getuig die verlies van haar ma was baie traumaties en dit was vir haar veral moeilik dat nie haar ma óf pa op haar troudag daar kon wees nie. Sy het toe die hof gesmeek om haar pa nie vir ewig weg te stuur nie. Sy het aangevoer haar pa het ’n groot impak op haar en haar suster se lewe gehad en sy wil hê hy moet ook so ’n rol in haar eie kinders se lewe kan speel. Op hierdie punt het die staatsaanklaer, adv. Susan­ Galloway, Meyer gevra wat van haar ma, wat nou nooit ’n invloed in die kinders se lewe gaan wees nie. Hierop het sy teruggekap: “Ek besef dit, dankie dat jy dit uitwys.” Die saak is tot 10 Junie uitgestel vir slotbetoë.