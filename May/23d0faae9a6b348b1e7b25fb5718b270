FELICITY Purchase moet dit dalk oorweeg om ander vervoer te purchase. Dis nou nadat dié mayco-lid vir vervoer van die Stad Kaapstad in ’n ongeluk was. Purchase bots nie net met middelmanne in politieke kringe nie, maar sommer ook met dié in die pad. Sy was vroeër dié week in ’n one-woman-kar­ongeluk­. Die mayco-lid vir vervoer sê: “Ja, ek kan bevestig ek het Maandag vervoerprobleme gehad. “Die voorval was met my eie voertuig, ’n 2007-model Ford Fiesta 1.4. “Ek vermoed ek het iets gestamp of dalk was daar olie op die pad, maar ek het beheer oor die kar verloor.” Purchase sê die wiele van haar kar is beskadig nadat sy die middelmannetjie daarmee getref het. Dit blyk nie dat die voorval ondersoek sal word nie. Purchase verduidelik: “Geen ander voertuie was betrokke nie en niemand is beseer nie.” Een van die voordele waarop mayco-lede geregtig is, is vervoer met ’n drywer. Hulle word egter nie verplig­ om dit te aanvaar nie. Die speaker van die Stad, Dirk Smit, sê kragtens die Wet op die Vergoeding van Openbare Amptenare is alle burgemeesterskomiteelede geregtig op amptelike vervoer vir amptelike doel­eindes. Smit sê Purchase verkies egter om dié voordeel nie te benut nie. Purchase verduidelik: “Ek hou van die onafhanklikheid wat my eie kar my bied. “Dit werk ook beter vir my wanneer ek amptelike sake doen en ná werk persoonlike sake. “Vir my wyk en persoonlike sake wil ek dan nie nog ’n raadsvoertuig en drywer betrek nie.” Purchase sê egter sy hét in die verlede al dié voordeel benut. “Ek sal dié voordeel benut wanneer ek sites moet besoek of ’n amptelike geselligheid moet bywoon, veral in die aand.”