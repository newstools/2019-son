DIS nooit te laat om aan jou ma terug te gee nie. Dís presies wat die jeug van Anathoth Ministries in Eastridge, Mitchells Plain, die afgelope Sondag gedoen het. Die kinders het hulle ma’s en ander mammies in die area genooi om gepamper te word. Kayleigh Williams sê hulle het besluit om dit te doen omdat ’n ma nooit terug­betaal kan word nie. “Vir al die dinge wat hulle vir ons doen, moet elke dag Moedersdag wees.” Die jeug het die mammies skouer massages gegee en hulle met ’n manicure en pedicure getreat. Terwyl die anties bederf is, kon hulle ook ’n lekker koppie koffie of tee geniet. Williams sê ná ’n dag soos hierdie het hulle ook meer waardering vir hulle ma’s. Betrokke “Dit was ’n lekker gevoel om te sien hoeveel ons mammies die spoils geniet het, net om hulle smiles te sien.” Hilton Leaser, die jeug­koör­dineerder, sê hulle wou iets spesiaals vir die mammies doen en terselfdertyd die jeug laat betrokke raak by positiwiteit. “Dit was ook ’n geleentheid vir die mammies om te sien wat ons by die jeug doen en ook om hulle aan te moedig om die kinders jeug toe te stuur.”