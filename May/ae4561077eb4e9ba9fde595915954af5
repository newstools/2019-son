OUDTSHOORN. – Die opspraakwekkende Titus-moordsaak moes gister tot die regter se ontsteltenis tot 27 Mei uitgestel word. Dis aangeskuif omdat Magdaleen Titus, die oorledene se weduwee en een van die beskuldigdes, sukkel om haar regsverteenwoordiger te betaal. Adv. Mustaque Holland het die rondgaande hooggeregshof meegedeel Titus het tot nou toe nog nie haar finansiële verpligtinge nagekom nie. Holland het toe gesê hy nie kan nie voortgaan om hierdie kliënt te verteenwoordig nie. Dít is ook waaroor hy nie Maandag se hofverrigtinge bygewoon het nie. Titus het hom egter nou die versekering gegee dat sy haar verpligtinge teen Vrydag 24 Mei sal kan nakom. Holland sal dan voortgaan om namens die weduwee op te tree. Regter Nolwazi Boqwana het haar diepe teleurstelling oor die huidige situasie uitgespreek. Sy het gesê die saak jaag die staat derduisende rande uit die sak en dit is onaanvaarbaar dat die verhoor steeds nie kan voortgaan nie. “Daar moet ook nie buite rekening gelaat word nie dat een van die verdagtes, Justice Mooi, steeds in aanhouding is,” het die regter gesê. Boqwana het ’n ernstige beroep op die partye gedoen om hulle sake in orde te kry sodat die hofverrigtinge volgende Maandag voortgesit kan word. Sy het die lasbrief teruggetrek wat Maandag vir Masithembe January uitgereik is. Sy het sy borgtog van R10 000 en die borgtogvoorwaardes verleng – saam met dié van Titus (R30 000) en Natasha Stuurman (R15 000). Die binneverhoor sal met die getuienis van die ondersoekbeampte, AO Martin le Roux, voort­gesit word. Daar was 27 steekwonde aan sy liggaam.