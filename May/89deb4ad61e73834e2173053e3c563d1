’N BOEKA gedurende Ramadaan is lelik versuur toe ’n leerder doodgelem is. Usaid Petersen (15) is Saterdagaand gedurende die boeka in Hanover Park in die hart gesteek. Usaid was ’n leerder van die Hoërskool Bridgetown. Die voorval volg nadat hy en ’n ander seun glo die vorige dag gestry het. Usaid het Woensdag in die Groote Schuur-hospitaal gesterf nadat die dokters die masjiene afgeskakel het waaraan hy gekoppel was. ’n Buurtwaglid, Reyana Hendricks (33), sê sy en vriende het Usaid probeer help. Uitruk Hendricks vertel: “Die seun het geskree ons moet hom help. Die mes het in sy bors vasgesit. “Hy wou hê ons moet dit uitruk, maar ons het nie. “Ons het hom net so opgetel en gedra om hulp te gaan soek. “Die raadslid het hom in sy kar gelaai en met hom na die Heideveld-daghospitaal gejaag. ’n Stukkie van die mes het glo in sy hart afgebreek en een van die hartkleppe beskadig. “Hy was ’n asmalyer en is dadelik op life support gesit nadat die mes in ’n noodoperasie uit sy bors verwyder is. “Die ouma van die laitie wat Usaid gelem het, het hom die volgende dag na die polisiestasie gevat. “Die ouma het dit gedoen glo toe die skinderstories begin versprei het dat Usaid al dood is. “Die cops het die laitie laat loop oor daar nog geen saak gemaak is nie. Antonio van der Rheede, die wyksraadslid, sê: “Ek het gestaan en gesels met een van die geestelike leiers toe die buurtwaglede met die seun daar aankom. “Ek het gedink hy het gefaint, maar toe sien ek die mes in sy bors vassit. Hartseer “Ons het met hom na die hospitaal gejaag. Hy was in baie pyn en het geskreeu. “Dié saak is so hartseer. Ek het gehoop hy gaan dit maak.” Kashiefa Mohammed van die Philippi-gemeenskapspolisiëringsforum sê vyf jong mense is die afgelope twee weke in Hanover Park doodgesteek. Mohammed sê: “Dit is baie hartseer en dit het die gemeenskap geruk. “Daar is nou in Ramadaan ’n ceasefire tussen die gangsters, maar nou het die klipgooiery en messtekery weer kop uitgesteek. Ouers moet begin belang stel in wat hulle kinders doen.” Usaid se ma wou nie met die media praat nie oor sy nog te erg getraumatiseer was. Die seun sal vandag volgens die Moslem-tradisie uit sy ouer­huis in Athburg Walk begrawe word. ’n Polisiewoordvoerder, kapt. Lance Goliath, het bevestig die polisie ondersoek ’n moordsaak, maar niemand is nog in hegtenis geneem nie.