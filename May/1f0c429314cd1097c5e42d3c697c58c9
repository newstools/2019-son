NES die wedloop om die titel in die Engelse Premierliga (EPL), is dié om die vierde en laaste posisie in die Champions League nie ’n uitgemaakte saak nie. Die laaste ronde van die EPL word Sondag afge­handel. Chelsea (71 punte), Tottenham Hotspur (70) en Arsenal (67) is die drie spanne wat sake sal uitspook om vierde in die EPL te eindig. Een van hulle sal dan volgende seisoen saam met die EPL se topdrie teen die elite-klubs van Europa in die Champions League speel. Arsenal en Chelsea staan ook nog ’n buitekans om as wenner van die Europa League vir die Champions League te kwalifiseer. Dis nou as Maurizio Sarri, bestuurder, se Blues met Frankfurt in die halfeindstryd kan klaarspeel. Dieselfde geld vir Arsenal, wat Valencia met ’n voorsprong van 3-1 in sy halfeindstryd pak. Skep Arsenal se bestuurder, Unai Emery, gee toe dit sal in alle opsigte moeilik wees vir sy span om sy doelwitte te bereik. Emery sê uiteindelik is net die spelers verantwoordelik daarvoor om geleenthede vir hulleself te skep en welslae te behaal. Die Spanjaard sê: “Ons is ambisieus in ons benadering en dís hoe ons sal speel. “Die spelers is gemotiveerd omdat ons speel vir ’n trofee en dan sal ons probeer om vierde te eindig. “Ons sal moeilike situasies en druk met ambisie en optimisme oorbrug.” Emery het die Europa League­ in 2014, ’15 en ’16 met Seville gewen. – AP