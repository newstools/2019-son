OUDTSHOORN. – ’n Man van Ladismith wat sy saamleefmaat vermoor het, is gister in die Oudtshoorn-streekhof vir 15 jaar tronk toe gestuur. Die landdros kon nie enige wesenlike of dwingende omstandighede vind om af te wyk van die voorgeskrewe minimum vonnis vir moord nie. Die 50-jarige Marthinus Stoffels het skuldig gepleit op die klag dat hy op 1 Junie verlede jaar sy lewensmaat, die 56-jarige Anna Snyman, met ’n mes in die nek gesteek het nadat sy ’n draagbare radio na sy gesig gegooi en hy gesigbeserings opgedoen het. Drank Sy regshulpprokureur, Wenzel Botha, het alles in die stryd gewerp om die hof te oortuig dat ’n mindere vonnis gepas sal wees omdat Stoffels ’n eerste oortreder is en daar provokasie was. Drank het ook ’n rol gespeel. Stoffels het uit ’n “dronkslaap” wakker geword toe die oorledene hom gegooi en weggehardloop het. Volgens Botha het die oorledene se kinders hom ook reeds vergewe. Hulle sal berus in die vonnis wat die hof oplê. Die staatsaanklaer, Brendon Smith, het toegegee dat daar wel ’n mate van provokasie was, maar het die hof versoek om in belang van geregtigheid Stoffels relatief lank tronk toe te stuur. Streeklanddros Retha Pretorius het bevind dat Stoffels se lewe nie bedreig is toe hy Snyman gesteek het nie. Boodskap Hy het bloot eenvoudig ’n mes gegryp, die oorledene wat uit die huis gevlug het, agternagesit en terwyl sy onbewapen was, voor twee ander mense gesteek. ’n Duidelike boodskap moet uitgestuur word dat die howe nie ligte vonnisse sal oplê vir geweld teen vroue en kinders nie. Die hof het bevind dat geen wesenlike of dwingende omstandighede bestaan om af te wyk van die minimum voorgeskrewe vonnis van 15 jaar nie. Stoffels is ook onbevoeg verklaar om ’n vuurwapen te besit. Die hof het die familie van die oorledene meegedeel dat hulle beswaar kan aanteken as Stoffels later om parool sou aansoek doen. – Garnett Wicomb