TERWYL Lady Gaga en Jared Leto meer aandag getrek het met hulle uitrustings by 2019 se Met Gala, het onse goue seun eenvoudig opgedaag. Die Daily Show-aanbieder Trevor Noah, wat ’n gereelde gas by dié spog-geleentheid geword het, het dit eenvoudig gehou en met ’n T-shirt uitgesteek. Op die T-shirt staan “This is all a formality.” Hollywood se “aantreklikste” soos The Juice hom beskryf, weet nou eenmaal hoe om sy voete plat op die aarde te hou. Terug by Jared Leto! Dié Amerikaanse akteur, sanger, liedjieskrywer en regisseur het ook die tonge laat klap toe hy met ’n “afgekapte kop” op die rooi tapyt verskyn. Ja! Sy eie kop letterlik in sy hand. Die tydskrif Vogue berig Alessandro Michele, kreatiewe hoof van Gucci, het afgekapte koppe vir Gucci se herfs/winter 2018-modeskou in Februarie 2018 na die loopplank gebring. Ek lees op Channel24 dat dit ses maande gevat het om hierdie kop te laat maak.