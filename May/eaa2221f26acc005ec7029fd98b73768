Verlore Toekoms van die Wes-Kaap skryf: Met meer as 28 jaar onderwysondervinding staan ek voor my klas en kry die leerders so jammer. Ons moet dié verlore generasie opvoed, maar leerkragte kry vir alles die skuld. Leerders se punte is te laag. Hulle kan nie lees nie. Leerders steek mes. Leerders seks mekaar. Leerders rook dagga by die skool. Leerders is lede van gangs. Hulle rand opvoeders aan en vermoor opvoeders. Dié lys gaan aan en aan. Maar wie kry die skuld daarvoor? Nie die wetgewers of die parlement nie. Nie die verskillende partye of die onderwysdepartement nie. Nie hulle sielkundiges en maatskaplike werkers nie. Nie die leerders se ouers nie. Nie die vakadviseurs of kringbestuurders nie. Net opvoeders kry die skuld, selfs vir gemeenskappe se probleme. Opvoeders word gedreig deur leerders, ouers en, ja, die onderwysdepartement. En ná dit alles moet ons aangaan asof ons robots is. Dan vra almal hoekom die opvoeders se moraal so laag is. Terwyl ek my leerders so dophou, sien ek ’n verlore generasie en ál wat ek kan sê, is: “Hierdie land het ’n wonderwerk nodig.” Dis ’n jammerte dat Suid-Afrikaners nie wil veg vir die regte van opvoeders nie. Almal wat beroepe beklee, het dit te danke aan opvoeders, maar vandag is opvoeders die regering se slaansakke om sodoende meer stemme te kry.