HULLE sit in die donker al is daar nie tans load shedding nie. Drie gesinne van Uitbr. 36, Bethelsdorp, kom nou al drie maande sonder krag in hulle huis klaar. Volgens dié inwoners bel hulle die munisipaliteit, maar dié kom net soms uit. En dan kyk hulle ook net na die probleem. Daarna ry hulle weer weg en dis die laaste sien, sê hulle. Nou moet hulle maar saans die kerse aansteek en met koue water was. Sarah Sass (60) sê hulle kragdrade se paal is oorkant hulle huis langs die pad. Hulle wou een oggend die ligte aansit, maar toe sien hulle die kragboks in die huis is blank. “My seun se vriend het kom kyk en agtergekom die kragdrade is gesteel. Dit moes in die nag gebeur het.” Boonop het Sass in die donker gegly en haar linkerarm gebreek. “Ek het altyd by die kerk gaan kook, maar hulle het nou vir my gesê ek kan nie meer nie. Ons kook maar by vriende, maar hulle raak ook al moeg daarvoor. “Ons het ook nie altyd geld vir krag om vir die mense te gee nie,” sê Sass. Cynthia Maselana (29), Sass se buurvrou, het ook nie krag nie. Sy sê: “Wanneer ons die munisipaliteit bel, sê hulle ons moet polisiekamp toe gaan omdat dit diefstal is. “Al wat ons daar gedoen het, is om ’n affidavit te maak. “Die kinders in die huis moet met koue water was en hulle raak siek. Een het nou brongitis. “Ek het die Munelek supervisor gebel, want my ma se suikersiekte-medisyne moet in die fridge gebêre word, anders kan ’n mens dit nie gebruik nie. “Hulle kom nou nog uit na ons toe,” sê Maselana ontevrede. Jonathan Plaatjies (49), wie se huis se krag ook buite werking is, kla: “Ons moet vuur maak om kos te kook buite. “Ons doen dit weer Veeplaas style, soos toe ons nog in ’n shack daar gebly het. “Die munisipaliteit moet sy werk doen, anders gaan die mense amok maak.” Beloftes Sowat drie weke gelede het van die ongelukkige inwoners tyres in die straat gebrand. Sommer 12 munisipale beamptes het na verneem word uitgekom na die mense toe. Daar is glo weer beloftes gemaak, maar nog niks is gedoen nie. Mthubanzi Mniki, munisipale woordvoerder, het teen druktyd nog nie op Son se navrae gereageer nie.