HONDERDE inwoners het Sondag op ’n prayer meeting vir die bendegeteisterde Baaise noordelike gebiede gebid. Geestelike leiers het besluit genoeg is genoeg en dié sessie gereël. Dit is gedoen nadat skietery die laaste paar maande tientalle lewens, té veel van hulle onskuldig, geëis het. Dit blyk dat die gang wars net erger raak en daar is soms tot vier moorde in ’n week. Inwoners het bymekaargekom op ’n sokkerveld in Bethelsdorp, Uitbreiding 31, waar skole verlede week weens die skietery gesluit het. Polisie Theo Fillis, ’n geestelike leier, is een van die organiseerders. Hy sê die skietery raak almal in die gemeenskap. “Ons het hierdie meeting al twee weke gelede beplan. Die polisie, gemeenskapsleiers en raadslede was almal daar. Ons het vier uur lank gebid,” sê Fillis. Volgens hom is die skietery so erg dat selfs van die kerke al gesluit moes word. “Hulle skiet voor kerke terwyl dienste aan die gang is.” Talle jong mense het ook gebid en van hulle het spreekbeurte gehad om ander jonges moed in te praat. Inwoners het gebid vir polisiebeamptes en ook dankie gesê dat geen van hulle nog dood is nie. Hulle het ook vir jong mense en gemeenskapsleiers in die Northerns gebid. Die inwoners het selfs vir die gangsters gebid en gesê God is lief vir hulle ook. Hulle het gevra dat engele die strate bewaar.