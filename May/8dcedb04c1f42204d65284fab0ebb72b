SAKO Makata kan nie glo hoe snel sy opgang as nasio­nale sewesrugby­speler is nie. Die Oos-Kapenaar speel dié naweek in sy vyfde toernooi van die Wêreld-sewesrugbyreeks vir Suid-Afrika. Die Blitsbokke en 15 ander­ lande spook Saterdag en Sondag op Twickenham sake uit om die titel in die Londen-toernooi. Ná 4 toernooie en 16 wedstryde weet Makata ook al hoe dit voel om ’n goue medalje te dra. Dis omdat die Blitse ná die toernooie in Vancouver en Singapoer met titels terug­gekeer het huis toe. Makata sê: “Ek het baie gou gevorder, maar ek kla nie. “Ek sien uit na nog baie toernooie en om meer selfvertroue in my rol en verantwoordelikhede te kry.” Dankbaar Makata sê hy geniet die mededinging onder die spelers om plekke in die Blitsbok-span te verseker. Hy sê: “Ek is dankbaar om ’n lid van die span te wees. “Die mededinging vir plekke is straf en die oefensessie uitdagend. Almal werk hard om die span te haal.” Makata sê die twee titels waartoe hy bygedra het, is ’n bewys van wat gedoen kan word wanneer die spelers almal saamwerk. “Dis wonderlik om dit as ’n jong speler só vroeg in my loopbaan te ervaar,” sê hy. Die Blitsbokke speel Sater­dag in groep A in Londen teen Japan (12:20), Kanada (15:26) en Argentinië (18:32). Ál die wedstryde word regstreeks op SuperSport se kanaal 207 uitgesaai.