DAWOOD Salie, afrigter van die vrouesokkerspan Manenberg Ladies, wil nie net die girls in sy gemeenskap help om eendag groot sokker te speel nie – hy wil ook hulle loopbane rigting gee. Hy glo sy span beskik oor die nodige eienskappe om diep spore te trap en dat van sy spelers nog aan die deur kan klop om vir Banyana Banyana uit te draf. Om dié punt te benadruk, het Salie se span Sondag op die Greens-sportterrein in Manenberg die besoekers van Plettenbergbaai verwelkom en ’n rillerstryd in Safa se Vroueliga teen Lidz FC met 4-3 gewen. Die besoekers was met die rustyd 2-1 voor ná goeie aanvallende spel en doele deur Alunge Msana en Xoliswa Thomas. Nicole Fisher se doel het die tuisspan in die prentjie gehou. Ná hervatting is Manenberg Ladies se span na tien spelers verminder toe Faadieyah Simons met ’n tweede geelkaart van die veld af gestuur is. Dit het egter nie die vurige spel gekeer nie en die wipplankstryd het vir ’n aanskoulike game gesorg. Verdere doele deur Chantel-lee Carelse (2) en Kulsum Harliem het die wa deur die drif getrek, terwyl Zukanye Spopo vir Lidz ’n derde doel behaal het. Onoorwonne Intussen het die Universiteit van Kaapstad (UCT Ladies) Saterdag op Lansdowne Road die tuisspan, Santos, met 1-0 geklop. UCT is nou saam met Spurs en RV United onoorwonne ná vier wedstryde. Kamaal Sait, afrigter van UCT en voormalige beroepspeler, is in sy skik met sy span set puik spel. Spurs Ladies het Burnley United met 4-1 geklop en RV United het Vasco da Gama met 3-1 uitgestof. Cape Town Roses het verlore aansien herwin deur Nova Nacional met 4-2 te verslaan en Heideveld Ladies was met 6-3 wenners teen Portia FC. Milano United het Dangerous Heroes met 3-1 kafgedraf.