DIE Wêreld Mediese Vereniging (WMA) sal nie toelaat dat doktors medikasie voorskryf om vroue-atlete se testosteroonvlakke te verlaag nie. Die WMA raai dokters af om vroue-atlete te behandel sodat hulle kan voldoen aan omstrede nuwe vereistes deur die internasionale atletiek­owerheid, die IAAF. Dís omdat die IAAF vereis dat vroue-atlete wie se testosteroonvlakke te hoog is, dit met medikasie moet verlaag om aan sekere nommers deel te neem. Die IAAF glo dat atlete soos Suid-Afrika se Caster Semenya, wat hoë testosteroonvlakke het, ’n onregverdige voordeel bo ander vroue-atlete het. Die WMA maan dat artse wat vroue-atlete help om hulle­ testosteroonvlakke te verlaag, mediese etiese kodes­ verbreek. Semenya het ’n saak daaroor gemaak in die Arbitrasiehof vir Sport (CAS), maar dié het teen haar beslis. Sy gaan nou appelleer daarteen. Die voorsitter van die WMA, dr. Frank Montgomery, raai dokters af om betrokke te raak by die toepassing van dié reëls. Montgomery meen die argument dat sekere­ atlete ’n onregverdige voordeel het, is onsin. Beveel Hy het aan AFP gesê: “Ons dink dis ’n uiters ernstige saak wanneer van dokters kragtens internasionale sportregulasies vereis word om medikasie voor te skryf aan atlete om hulle testosteroonvlakke, wat natuurlik in hulle liggame voorkom, te verlaag. “Van geen dokter mag vereis word om sulke middels toe te dien nie. Ons beveel aan dat ons kollegas geen medikasie aan atlete voorskryf bloot omdat sommige regulasies dit vereis nie. “As dokters dié middels toedien, verbreek hulle etiese kodes. “Die basiese etiese kode van alle mediese praktyke is om geen skade aan te rig aan ’n liggaam wat normaal funksioneer nie.” Die reëls vir vroue-atlete wie se geslagsontwikkeling anders is, sal van môre geld.