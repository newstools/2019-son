DRIE vissermanne word vermis nadat hulle boot Vrydag sewe seemyl van Hawston in die Wes-Kaap omgekantel het. Die Nasionale Seereddingsinstituut (NSRI) het begin soek nadat hulle verklarings van die vermiste vissermanne se familie gekry het. Daar word geglo die mans het tussen Hawston se strand en Kleinmond verdwyn. Craig Lambinon, die woordvoerder van die NSRI, sê reddingspersoneel in ’n helikopter het die vissers se boot opgespoor, maar nie die vissermanne nie. Lambinon sê in ’n verklaring: “Ondanks ’n uitgebreide ondersoek is daar geen teken van die vissermanne, almal tussen die ouderdom van 30 en 40, nie. “Die polisie en die polisie se duikeenheid is tans besig met ’n soektog na die mans, asook ’n ondersoek oor hierdie voorval.” Hy voeg by: “Die boot is ingetou na die Hermanus-hawe en aan die families van die vermiste vissermanne oorhandig.” – News24