Nog ‘n treinstel is gekanselleer.Dit kom na ‘n trein Dinsdagaand omstreeks 19:40 by Kaapstasie ingetrek het met talle treinwaens wat brand. Riana Scott, ‘n woordvoerder vir Metrorail, sê: “Aanvanklik is gedink dit is slegs drie treinwaens in die middel wat beskadig is. “Die brand is na ‘n uur geblus en ons tegniese spanne was op die toneel om ‘n ontleding van die skade te doen.” Niemand is in die voorval, wat nou ondersoek gaan word, beseer nie. Dinsdagaand se treinbrand kom kort na een oor die paasnaweek. Scott noem: “Platforms 5 en 6 bly gesluit tot ‘n volledige veiligheidsontleding gedoen is.” Afgesien van die twee platforms is platforms 12, 13 en 16 tot 19 ook nog gesluit, weens vorige brandskade. 