HULLE is g’n gewone brakke nie. Die metro cops se honde-eenheid maak misdadigers sat! Gister het skoolkinders van die Laerskool Rio Grande in Manenberg ’n treat gekry toe dié opgeleide honde ’n vertoning kom gee het van wat hulle alles kan doen om die metro cops se werk makliker te maak. Die leerders was omtrent opgewonde toe hulle grootoog toekyk hoe die slim snuffelaars binne sekondes drugs, ammunisie en selfs koperkabels uitruik. Van die leerders was so beïndruk dat hulle net daar besluit het hulle wil ook eendag ’n hondehanteerder word. Leonardine Merman (12) sê met groot oë: “Ek het nog nooit sulke honde gesien nie. Waar ek bly, sien ’n mens net brakkies wat skarrel.” Sy beskryf die honde wat sy gister met haar eie oë gesien het as superheroes wat slim en vinnig is. “Jy kan sommer sien daai honde sal vir jou kom as jy iets verkeerds doen.” Konst. Randall Huyser van die metropolisie se honde-eenheid verduidelik dat die idee agter die besoek is om kinders bewus te maak van die belangrikheid van dié eenheid. Vermiste Só leer hulle dat honde die cops help in hulle taak om gemeenskappe te beveilig. “Elke hond het sy eie, aangewese taak. “Sommige van die honde soek vir drugs. Ander is weer opgelei om vir guns en gesteelde koperkabels te soek. “Daar is ook honde wat na vermiste kinders soek.” Huyser sê hulle het juis onlangs vier nuwe honde aangekoop wat na vermiste kleingoed help soek. ’n Bloedhond genaamd Zorro is een van die honde wie se job dit is om die reuk van ’n mens op te tel en te volg. Bloedhonde se groot flapore help deur reukmolekule op te tel en naby die hond se snoet te hou, sê hy. Die honde word opgelei deur hulle met ’n treat te beloon as hulle ’n taak suksesvol voltooi. Volgens Huyser is ’n treat enige iets wat ’n hond like om te eet. “Wanneer jy hulle beloon, kry jy as hanteerder die maksimum samewerking uit die hond uit.” Hy sê hulle het groot sukses met die honde. “Die honde soek waar mense nie kan sien nie. So, as daai mert sy drugs in ’n sloot gooi, kan hulle dit steeds uitruik.” JP Smith, die Kaapse mayco-lid vir gemeenskapsveiligheid, was ook gister op die toneel en het die kinders vertel dat honde nie net daar is om te baklei nie. ’n Pit bull genaamd Jackson is juis die eenheid se ster wat presies weet waar om gesteelde kabels uit te ruik. Jackson is aan die eenheid geskenk toe sy eienaar afgesterf het. Maar hy wou glo van meet af aan niks van drugs of guns weet nie. Smith sê vir die leerders: “Honde is daar om mense te beskerm en om seker te maak dat die strate ook veilig is. “Honde is spesiaal. Hulle het ’n ekstra wapen – hulle skerp reuksintuig.” 