’N VUURWAPEN en ammunisie wat in ’n huis in Kensington gekonfiskeer is, sal vir ballistiese toetse gestuur word om te bepaal of dit in twee moorde gebruik is. Volgens kapt. FC van Wyk, ’n polisiewoordvoerder, is die twee moorde Saterdagoggend in Kensington gepleeg. Drie ander mense is in nog ’n skietery gewond. Dié voorvalle het in Sunderlandstraat en in Vliegtuiglaan in Kensington plaasgevind. Die polisie het ’n tip ontvang dat die vuurwapen en ammunisie by ’n perseel in Waarnemer Square gehou word, het Van Wyk gesê. Toe die bende-eenheid op die plek toeslaan, het hulle op ’n silencer en verskeie patrone afgekom. ’n Verdagte het ook aan die polisie uitgewys waar ’n CZ 75-vuurwapen en ’n magasyn met 15 9 mm-patrone begrawe is. “Die items is opgegrawe en die 28-jarige verdagte is in hegtenis geneem op ’n klag van die besit van ’n ongelisensieerde vuurwapen en ammunisie,” het die polisiewoordvoerder bevestig. Die verdagte verskyn vandag reeds in die landdroshof in Kaapstad.