TAARIQ Fielies het sy spanmaats by Cape Town City aangemoedig om die seisoen op ’n positiewe noot af te sluit. Die vierde geplaaste Cape Town City (47) pak Orlando Pirates (53) Saterdag in die Athlone-stadion, gevolg deur ’n wegwedstryd teen Black Leopards. Dit is sy laaste ligawedstryde van die seisoen. Mamelodi Sundowns (50), wat een wedstryd minder gespeel het, is tweede. Wits (48) beklee die derde posisie. Al is dit reeds neusie verby wat die Citizens se aanspraak op die ligatitel betref, kan Benni McCarthy, afrigter, se span nog ’n rol speel oor waar die titel ’n tuiste sal kry. Fielies verwag die Kapenaars kan nog dié seisoen as naaswenner uittree. “Dis waarom dit so belangrik is om die seisoen goed af te sluit – dalk met twee oorwinnings,” vertel Fielies. “Jy moet altyd jouself back dat jy sukses sal behaal. As ons dit glo, kan ons dit doen. Dié tyd van die seisoen kan enige iets gebeur. “Al wat ons kan doen, is om druk op die spanne bo ons te sit en te hoop hulle drop punte,” het die verdediger (26) bygevoeg. Vir McCarthy-hulle is dit reeds ’n suksesvolle seisoen. Hulle het die MTN-titel gewen. Fielies glo dat Pirates, wat sy eerste kroon sedert die 2010/’11-seisoen jag, met ’n helse aanslag sal kom. “Hulle jag die ligatitel en soek volpunte. Dit gaan ’n goeie spectacle wees.”