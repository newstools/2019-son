TWEE geskorste spanne is gretig om aan die gang te kom in die Premierliga van die Northern Areas Football Association (Nafa­). Nafa sê egter hulle sal maar eers moet wag vir ’n beslissing van sy dissiplinêre komitee. Sibanye, wat nogal die voorloper in die Premier­liga is, en Lads is uit alle Nafa-bedrywighede geskors. Dis omdat ’n bakleiery tussen die twee spanne uitbreek het. Interessant genoeg het albei dié spanne verlede seisoen gekwalifiseer vir promosie uit die Eerste Liga. Nafa se president, Clive Killian, sê sodra die dissiplinêre komitee ’n beslissing gevel het, sal die klubs oor hulle lot verwittig word. Vergader Killian sê: “Dis soms nogal ’n storie om dié tipe ding uit te sort, maar belangrike besluite moet geneem word, en die komitee wil natuurlik sy bes doen.” Killian sê die komitee sal môre oor die saak ver­gader, maar dit beteken nie noodwendig dat hy dan ook ’n beslissing sal vel nie. Sibanye kan nog bekostig om dié naweek uit te sit, want al wen Helenvale, wat in die tweede plek is, sal hy steeds ’n voorsprong van twee punte hê. Sibanye het tot dusver ál sewe sy wedstryde gewen en lyk na die grootste be­dreiging in die liga. Sibanye se bestuurder, Brendon Bosman, sê hulle kan maar net wag. Lads se eerste seisoen in die Premierliga verloop egter­ nie so goed nie. Hulle is 14de nadat hulle net een wedstryd gewen en in twee gelykop gespeel het.