HY WIL so gou moontlik die wêreld se tussengewig­titels verenig, sê Suid-Afrika se wêreldbokskampioen Kevin Lerena. Lerena verdedig sy titel op 8 Junie by Emperors Palace teen Vasil Ducar van die Tsjeggiese Republiek. “Dis ’n opwindende tyd wat voorlê. Met Oleksandr Usyk wat opgeskuif het na die swaargewigafdeling is die tussengewigafdeling nou wyd oop. “Dit is my groot doel om die titels te verenig,” sê Lerena, die IBO-kampioen. Ervaring “Daarom is dit van die allergrootste belang dat ek volgende maand met Ducar afreken. “As ek dít regkry, lê die pad oop na groter dinge.” Ervaring kan swaar teen Ducar tel. Hy het nog net ag gevegte agter die blad, waarvan hy sewe gewen het. Dat hy met ’n ystervuis spog, kan niemand betwyfel nie, want hy het ses van sy sewe teenstanders uitgeslaan. Lerena, daarenteen, het al 23 gevegte gehad, waarvan hy 22 gewen het. Hy het tien teenstanders planke toe gestuur.