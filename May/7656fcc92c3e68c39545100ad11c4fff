LUCAS Radebe koester steeds die droom om president van die South African Football Asso­ciation (Safa) te word. Radebe, wat Bafana Bafana in twee Wêreldbeker-toernooie (1998 en 2002) aangevoer het, dwing wêreldwyd respek af. Hy het 11 jaar in Engeland gespeel. Een van die ingange op Elland Road – die tuiste van Leeds United vir wie hy daai 11 jaar gespeel het – is na hom vernoem. Hy was ook lid van 1996 se Bafana Bafana-span wat die Afrikanasie-beker gewen het. Hy is laas jaar verbied om aan Safa se verkiesing deel te neem oor hy nie aan die kriteria voldoen het nie. Maar hy’t nou vol ywer om die volgende Safa-baas te word. Danny Jordaan is toe laas jaar vir ’n tweede termyn herkies. “Ek verstaan Safa het ’n grondwet, maar ek het in daai stadium gevoel ek kan ’n bydrae maak. Ek is nou baie wyser. Dis hoekom ek ook my administratiewe vaardig­hede begin opskerp het. “Ek glo sokker in die land sal groot baat vind as voormalige spelers, veral op administratiewe vlak, kan betrokke raak. “Sokker in die land het nuwe idees nodig om verbetering en vooruitgang teweeg te bring. Sokker word jonger en jonger. Daar word ook meer geld in die sport belê. “Ons moet ontwikkel met die doelwit om ’n impak te maak. Deur impak maak ons vordering. Daar moet ’n verskuiwing vir verbetering kom,” verduidelik hy. Radebe sê dis vir hom hartseer om te sien hoe voormalige beroepspelers ’n sukkelbestaan voer. Hy het nou aktief betrokke geraak om oudspelers te help. Hy is die ambassadeur van ’n program wat die borg Bestway begin het. Dis daarop gemik om oudspelers kanse te gee om hulself bemarkbaar te maak met hulle aansoeke om jobs as afrigters by klubs, skole en nieregeringsorganisasies te kry. Die kursus behels onder meer hoe om toernooie en events te organiseer en watter wette met betrekking tot sekuriteit, bemarking, media en ander logistieke verantwoordelikhede nagekom moet word om dit te kan organiseer. Een van die modules van die program is sportadministrasie. Radebe sê hy het by die program betrokke geraak omdat hy nie kon stilsit en toekyk hoe van sy voor­malige spanmaats sukkel nie. “Daar is baie voorbeelde van spelers wat in armoede leef. Maar kom ons kyk hoe ons ’n verskil kan maak. Dit is deel van die impak waarna ek verwys,” sê hy. Die ses maande lange kursus het gister by die Randburg-sokkerklub se kompleks in Johannesburg ten einde geloop. Die Nederlandse legende Johan Neeskens en die oud-Bafana-speler Augustine Makalakalane het hierdie nuttige sokkerafrigtingskursus aangebied. Tien voormalige nasionale mans- en vrouespelers is by die program betrek wat later vanjaar landwyd uitgebrei sal word.