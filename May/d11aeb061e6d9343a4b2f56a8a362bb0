’N MAN van die Baaise noordelike gebiede is dood toe hy in ’n rooftog by St. Georgestrand geskiet is. Die rooftog het in ’n veel erger situasie ontaard toe die rower Kurt Felix (33) “per ongeluk” in die kop geskiet het. Die polisie soek steeds na die onbekende verdagte wat Felix se lewe kortgeknip het. Kapt. Johan Rheeder, ’n woordvoerder van die polisie, sê Felix en ’n vrou het by St. Georgestrand in sy VW Polo gesit toe die verdagte na die kar toe beweeg het. Die verdagte was gewapen. Hy het hulle waardevolle besittings geëis. Volgens Rheeder het die vrou gesê ’n skoot het per ongeluk afgegaan toe die verdagte haar handsak en ander besittings gryp. Felix is in die kop geskiet. Hy is op die toneel dood. Die polisie ondersoek ’n saak van gewapende roof en moord. Mense onthou Felix as ’n beskeie man wat ander altyd beleef gegroet het. Felix het in Phyllisweg in Schauderville grootgeword. ’n Bejaarde (73) wat in Phyllisweg woon, deel: “Hy het soos my eie kind voor my grootgeword. “Hy was ’n baie stil persoon. Hy sou altyd groet en vra of ek oukei is.” ’n Vriendin (41) vertel sy en Felix het saam grootgeword. In sy jong dae was hy ’n kranige hokkiespeler. Sy onthou: “Ons het saam by die Primêre Skool Frank Joubert skoolgegaan en hokkie gespeel. “Hy was baie humble en nooit onbeskof nie.”