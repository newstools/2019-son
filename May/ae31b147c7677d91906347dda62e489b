KRIEKET Suid-Afrika (KSA) en die Suid-Afrikaanse Krieketspelersvereniging (SAKV) gaan mekaar dalk maar op ander maniere pak as om mekaar in die oë te kyk. Die wrywing het begin ná KSA bekend gemaak het hy gaan van 2012 ’n nuwe stelsel met plaaslike krieket instel. Dit sal beteken die huidige franchise-stelsel gaan in die slag bly. Die SAKV het sy misnoeë hieroor te kenne gegee en aangedui hy is nie in dié besluit geken nie. Nou dreig die SAKV met regstappe oor beweerde verbreking van ’n ooreenkoms. KSA se plan is om weg te doen met die ses franchises en na ’n provinsiale stelsel van eersterangse krieket terug te keer. Die groot rede agter dié stap is om as teenvoeter te dien vir KSA se groot verliese wat vir die volgende vier jaar voorsien word. Daar is egter ’n gevoel by die SAKV dat KSA nie met hom oop kaarte speel nie. Die SAKV is vies omdat hy nie behoorlik geraadpleeg is nie en KSA hom nie oor die finansiële uitdagings ingelig het nie. Vrydag het die SAKV sy griewe in ’n prokureursbrief aan KSA oorgedra. Die SAKV het dit gedoen omdat hy voel tot dusver het KSA sy besware bloot geïgnoreer. In die skrywe verduidelik die SAKV-president, Omphile Ramela, dat KSA se besluit ’n geweldige impak op die spel en die spelers gaan hê. “SAKV is besorg oor die finansiële volhoubaarheid van die spel, maar KSA steur hom nie daaraan nie. “Ons gee ook om daaroor dat die beste plaaslike struktuur vir die spel en die spelers verseker moet word. “Dit moet ’n saak wees waaroor behoorlik gepraat en besluit moet word. “Dit moet nie op die SAKV en die spelers afgedwing word nie,” lees die brief. KSA het sy planne omstreeks ’n maand gelede aangekondig en sedertdien gaan sy verhouding met die SAKV net agteruit. Die SAKV hoop nou KSA sal met hom in gesprek tree om ’n oplossing te vind. Tony Irish, SAKV se uitvoerende hoof, het gesê as ’n gesprek nie plaasvind nie, sal regstappe gedoen moet word. KSA het aangedui hy sal spoedig reageer.