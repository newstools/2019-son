REAGAN Zietsman, ’n vermeende kindermoordenaar en -verkragter, het gister weer in die Bredasdorp-landdroshof verskyn. Zietsman (35) loop hof vir Delvina Europa (6) se moord en verkragting. Die graadeentjie se lyk is in bosse in die buitewyke van Elim gevind nadat sy twee dae vermis was. Delvina is op 24 Maart laas lewend gesien. Sy het saam met vriende in haar tannie se straat gespeel en is toe deur ’n man weggelok. Daar word vermoed dat dié man Zietsman is. Hy was na bewering ’n goeie vriend van Delvina se pa, David Jagers. Zietsman het reeds sy borgtog-aansoek laat vaar. Dít kom nadat lede van die gemeenskap hulle stem dik gemaak het in griefskrifte aan die hof. Eric Ntabazalila, ’n woordvoerder van die na­sionale vervolgingsgesag, sê Zietsman het vlugtig in die hof verskyn. “Die saak is uitgestel tot Junie. “Die DNS-uitslae is steeds uitstaande.” Die staat wag ook op die uitslae van ’n ID-parade. Die saak is op Dinsdag 4 Junie weer in die hof.