DIE verhoor van die vier verdagtes in die Preston Titus-moordsaak word vandag in die rondgaande hooggeregshof in Oudtshoorn hervat. Die ondersoekbeampte, AO Martin le Roux, sal teen stafsers. Titus se vrou, Magdaleen, Justice Mooi, Natasha Stuurman en MJ January getuig. Regter Nolwazi Boqwana het die saak op 20 Maart om verskeie redes uitgestel. Hofverrigtinge is daardie oggend versuur deur ’n bek­geveg. Dit was tussen familie van Magdaleen en hofgangers, meestal ondersteuners van die vermoorde soldaat se familie­. Hulle het gestry oor wie in die voorste bank gaan sit. Dit was terwyl die staatsaanklaer, die verdagtes se regsverteenwoordigers en Boqwana in sy kantoor vergader het. Gebreek Toe hofverrigtinge hervat is, het die aanklaer om uitstel gevra. Dit was eerstens omdat die landdroskantoor se krag­opwekker die vorige dag gebreek het en die verhoor gedurende beurtkrag nie kon voortgaan nie. Tweedens, het hy aangevoer, sal dit sin maak om eers in Mei met die getuienis van die ondersoekbeampte voort te gaan en die kruisonder­vraging dan onmiddellik daarna. Regter Boqwana het daarna om verskoning gevra vir die situasie en gesê sy wil, nes alle betrokkenes en belangstellendes, graag hê dat die saak afgehandel word. Seer keel Sy het gesê: “Almal wil hê die saak moet afgehandel word, maar weens beurtkrag en ’n stukkende krag­opwekker is dis nie moontlik om vandag voort te gaan nie. “Die saak is ’n prioriteit wat afgehandel moet word.” Sy het ook gesê Mooi se regsverteenwoordiger het las van ’n seer keel. Boqwana het die saak vir verdere getuienis in die verhoor­ binne ’n verhoor van 13 Mei tot 14 Junie uitgestel. Magdaleen, Stuurman en January se borgtog is verleng; Mooi bly egter in aanhouding.