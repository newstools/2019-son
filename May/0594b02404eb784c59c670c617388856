SWELLENDAM. – Die vermeende serial killer Brian Mudyana (32) van Zim­babwe het Vrydag weer vlugtig in die landdroshof hier verskyn. Mudyana, wat homself “The Son of God” noem, het soos die vorige kere Bybel in die hand by die beskuldigdebank ingeskuif. Luidens ’n verklaring word hy positief verbind met vyf moorde. Die moorde is tussen 2016 en vanjaar op verskeie plekke in die Wes-Kaap gepleeg. Die meeste slagoffers was jong vroue, maar die mees onlangse slagoffer was ’n man. Die slagoffers is met ’n mes gesteek. Dit wil ook voorkom asof van die vroulike slagoffers verwurg is. Dis nog onbekend wat die motief vir die moorde was. Die saak is tot 18 Junie uitgestel.