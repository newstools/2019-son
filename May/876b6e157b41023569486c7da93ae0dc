’N BAAISE man het gister vlugtig in die plaaslike landdroshof verskyn op klagte van aanranding en roekelose bestuur. Dít kom nadat Lourens du Toit (26) na bewering ’n senior burger te lyf gegaan het. Kapt. Sandra Janse van Rensburg, ’n polisiewoordvoerder, sê die 67-jarige man het Du Toit blykbaar Vrydag in Lor­raine gekonfronteer oor dié glo erg roekeloos op sy quad bike gery het. Daarna het Du Toit glo die bejaarde lelik aangerand. Dit was ten aanskoue van verskeie ander motoriste wat in daardie stadium daar verbygery het. Dringend Een van dié motoriste, ’n vrou wat te bang was om uit haar voertuig te klim, het ’n video van die voorval geneem. Dié video het die naweek viral gegaan op sosiale media. Die man het na die Walmer-polisiestasie toe gesukkel om ’n klag te lê. Hy kon egter nie, want weens die aard van sy beserings het hy dringend mediese behandeling nodig gehad. Janse van Rensburg sê die polisie het solank namens die man ’n klag geopen, maar die uncle moet nog self ’n formele verklaring gaan aflê. Du Toit is Sondagoggend by sy ouerhuis in Colleen Glen gearresteer. Hy is gister op borgtog vrygelaat en sal op 24 Junie in die hof verskyn.