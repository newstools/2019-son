ROBBIE Fleck gaan vir eers nog in sy job as afrigter van die Stormers aanbly. Al het Fleck se span tot dusver vanjaar nie die mas opgekom nie, het die WP Rugbyunie se direksie Dinsdagaand op ’n vergadering glo besluit dat Fleck die Stormers tot aan die einde van die seisoen gaan bly afrig. Son het betroubaar verneem dat van die direksie­lede glad nie gelukkig is met die vertoning van die Kaapse franchise in vanjaar se Superrugby-reeks nie. Fleck is voor die game teen die Bulls gesê as die Storm­ers nie die kragmetings met die Bulls op Nuweland en die Jaguares in Buenos Aires wen nie, is daar ’n goeie kans dat hy gefire gaan word. Paul Zacks, die uitvoerende hoof van die Stormers, is met die taak opgesaal om dié ultimatum aan Fleck voor die Bull-stryd te stel. Die Stormers het die Bulls net-net met 24-23 geklop, maar het met 25-30 teen die Jaguares in Suid-Amerika vasgeval. Die Kapenaars het tot dusver daarin geslaag om nog net 5 van hulle 11 games te wen. Hulle is op die oomblik in die agste plek op die algehele Superrugby-puntelys. Kampioen Al speel die Stormers die meeste van hulle vyf oorblywende games op Nuweland, lyk sake glad nie so rooskleurig vir die Kaapse franchise nie. Die Stormers het dié naweek ’n loslootjie voordat hulle volgende naweek teen die negemalige kampioen, die Crusaders, op Nuweland te staan kom. Daarna moet hulle die Highlanders ook in die Moederstad aandurf. Die daaropvolgende week wag die Lions vir hulle op Ellispark in Johannesburg. Die oorblywende games is teen die Sunwolves en die Sharks, ook in die skadu van Tafelberg. As die Stormers hulle spelpeil drasties kan verbeter en al hulle tuiswedstryde kan wen, staan hulle nog ’n realistiese kans om die uitspeelrondes te haal.