’N ONDERSOEK wat deur Scorpio gedoen is, het gewys dat die EFF se vierde verjaardag met gesteelde geld van VBS Mutual Bank befonds is. Die paartie is in Julie 2017 in Umlazi, Durban, gehou. Volgens Daily Maverick is dit deel van die onwettige R16,1 miljoen wat deur Sgameka Projects ontvang is. Dis ’n maatskappy wat behoort aan Brian Shivambu – broer van die EFF se hoofsweep, Floyd Shivambu. Ontken Scorpio berig sowat R4,1 miljoen wat van VBS gesteel is, is aan die EFF gegee. Die EFF se leier, Julius Malema, het vroeër ontken dat sy party enigsins baat gevind het by geld van VBS. Scorpio sê geld van VBS het gevloei deur maatskappye van wie Malema en Floyd totale beheer het in ’n skema om die oorsprong en uiteindelike begunstigdes van die geld te verberg. – News24