DIE Baaise polisie se honde-eenheid het twee koperkabeldiewe vasgetrek. Die polisie sê koperkabeldiefstal is ’n voortdurende probleem in die Nelson Mandelabaai-metro. Die twee mans is gisteroggend deur ’n polisiehond, Jack, verras. Kol. Priscilla Naidu, ’n polisiewoordvoerder, sê cops het gister 10:00 inligting ontvang van die munisipaliteit se waarnemingseenheid oor twee mans wat doenig was in die bosse naby Whyteleaf-weg in Algoapark. Sers. Volente Baatjies en Jack het die waarnemingseenheid naby die toneel ontmoet om ’n aksieplan uit te werk. Die honde-eenheid het die area takties benader tot waar die verdagtes besig was om in die grond te grou. “Toe die verdagtes die polisie gewaar, het hulle probeer weghardloop, maar twee lede van die waarnemingseenheid het hulle voorgelê. Beskadig “Dit het Jack toegelaat om hulle te vang,” sê Naidu. Die skade word op R10 000 geskat. Die verdagtes (21 en 55 jaar oud) word aangehou vir die peutering met, beskadiging en diefstal van noodsaaklike infrastruktuur, soos uiteengesit in die Wysigingswet op die Strafproseswet (die “vandale-wet”) en sal binnekort in die hof verskyn. Voordat die kabels opgegrawe is, het die diewe kabels van die kragmas op dié spesifieke spot geknip. Die munisipaliteit het alarm-sensors op die pale aangebring om beweging in die area te monitor. In April 2018 is amper 300 m koperkabel in die area gesteel. Genl.maj. Thembisile Patekile, bevelvoerder van die Mountweg-groep, het die optrede geprys. Hy doen ’n beroep op scrap metal dealers om die polisie te kontak as mense dié kabels aan hulle wil verkoop.