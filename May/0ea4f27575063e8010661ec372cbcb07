SUID-AFRIKA se Superrugby-spanne is nie net erg wisselvallig nie, hulle het ook die kuns verleer om drieë te druk. Dit is veral by die Stormers waar dié drieë-droogte ’n groot bron van kommer vir die span se ondersteuners is. In die goue jare het vleuels soos Jannie Engelbrecht, Gert Muller, Carel du Plessis, Breyton Paulse, Chester Williams en Neil Burger die drieë ingeryg. Deesdae is dit ’n luukse om agter die teenstanders se doellyn te gaan draai. Saterdagaand in Argen­tinië het die Stormers 25 punte teen die Jaguares aangeteken. Maar daarvan was net een ’n drie. Twee weke gelede op Nuweland het die Stormers drie keer gaan druk teen die Bulls, maar ’n week vroeër teen die Brumbies kon hulle ook net een drie druk. Die ander een was ’n strafdrie. Die drieë-droogte kom egter algemeen voor onder die SA spanne. Saterdag in Christchurch het die Sharks met 21-21 teen die Crusaders gelykop gespeel, maar ál hulle punte het van skoppe gekom. Die Crusaders, daarenteen, het drie keer gaan druk. Die Lions het teen die Cru­saders (36-10) net een drie gedruk. En in hulle oorwinning met 23-17 oor die Chiefs net twee teenoor die Chiefs se drie drieë. Die Bulls het darem Saterdag op Loftus Versfeld drie keer agter die Waratahs se doellyn gaan draai, maar dit kon maklik ses keer gewees het as die spelers hulle kanse benut het. In die laaste 9 wedstryde waarin Suid-Afrikaanse spanne betrokke was, is net 17 drieë gedruk. Dit is minder as twee drieë per wedstryd! Dis ’n slegte voorbode vir die Wêreldbekertoernooi.