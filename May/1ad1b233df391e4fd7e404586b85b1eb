DIE verhoor van die vier verdagtes in die Preston Titus-moordsaak word môre in die rondgaande hooggeregshof in Oudtshoorn met die getuienis van die ondersoekbeampte, AO Martin le Roux, hervat. Regter Nolwazi Boqwana het die saak op 20 Maart om verskeie redes verdaag. Die hofverrigtinge is daardie oggend versuur toe ’n bekgeveg tussen Magdaleen Titus se familielede en die hofgangers, meestal ondersteuners van die vermoorde soldaat se familie, uitgebreek het. Dit het gegaan oor sitplekke in die voorste bank in die hof. Die fight het gewoed terwyl die staatsaanklaer en die verdagtes se regsverteenwoordigers in kamers met die regter samesprekings gevoer het. Toe die hofverrigtinge begin, het die staatsaanklaer uitstel gevra omdat die landdroskantoor se kragopwekker die gees gegee het. Daar kon dus nie tydens beurtkrag met die saak voortgegaan word nie. ’n Tweede rede vir die versoek was oor dit sin sou maak om eers in Mei met die getuienis van die ondersoekbeampte voort te gaan en die kruis­ondervraging daarna te doen. Keel Regter Boqwana het toe verskoning gevra vir die probleem omdat sy net soos al die ander betrokkenes en belangstellendes graag wil sien dat die saak afgehandel word. “Almal wil sien dat die saak afgehandel word, maar dis nie moontlik om vandag voort te gaan nie as gevolg van beurtkrag en ’n kragopwekker wat buite werking is.” Sy’t ook gemeld die verdagte Justice Mooi se lawyer, adv. Stoffel Prinsloo, het las van ’n seer keel. Sy het die saak daarna vir verdere getuienis in die verhoor binne ’n verhoor van 13 Mei tot 14 Junie uitgestel. Titus, Natasha Stuurman en Masithembe January se borgtog is verleng, terwyl Mooi in aanhouding bly.