DIE Baan in Mosselbaai gaan Sondag ’n kaleidoskoop van kleur wees wanneer ’n fees van hardlooprugby daar ook op SuperSport uitgesaai gaan word. Die Baan, oftewel die D’Almeida-stadion, is lank voor eenwording in 1992 opgerig. Dié stadion is Sondag die gasheer vir die eerste internasionale rugbywedstryd in dié Suid-Kaapse kusdorp. Die SWD-Arende kom dan in ’n SuperSport Challenge-kragmeting teen Zimbabwe te staan. Die wedstryd is deel van die fees wat hier plaasvind. In die vroeë wedstryd kom die OP-Olifante teen die Vrystaat te staan. Die Vrystaters lek nog hulle wonde ná verlede week se nederlaag teen die Boland-Kavaliers. Ná twee wedstryde in die reeks is die Arende segeloos. Dié span se breier, Eddie Myners, het gevra die streek se getroue ondersteuners moet geduldig wees. Hy het belowe sy span sal hulle beste teen Zimbabwe gee. Intussen is die mayor, Harry Levendal, ekstaties daaroor dat sy dorp gekies is om die gasheer vir die event te wees. “Dit beaam net die feit dat ons (Kwêla se) dorp van die jaar is. “Ons is baie trots daarop om dié geleentheid aan te bied, want die blootstelling is baie goed vir ons. “Ons dorp gryp elke geleentheid aan om ’n fees te vier en daarmee toerisme te bevorder,” het Levendal gesê. Die plaaslike helde van die Barbarians-klub sal ongetwyfeld in die voorwedstryd die kalklig trek. Die Baabas, soos hulle bekend staan, gaan in ’n Premierliga-wedstryd van die SWD met George kragte meet. Barbarians is in 1992 uit vier plaaslike klubs op die been gebring – Spring Roses, Mosselbaai, Young Blues en Marlins. Die klub is boonop die trotse houer van ’n besonderse rekord. Hy is die enigste Premier­liga-span wat sedert eenwording nog nie een keer gedemote is nie. Dié kragmeting word op die plaaslike Polisie-sportterrein beslis.