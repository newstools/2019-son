Die treindiens waarvan duisende daagliks afhanklik is sal Donderdag glo deur ‘n staking getref word. ‘n Groep gekontrakteurde werkers dring aan op ‘n einde aan outsourcing en permanente aanstellings met voordele. In ‘n teksboodskap deur Prasa hoofkantoor, wat Son onder oë gehad het, word Metrorail in die Wes-Kaapse gevra watter gebeurlikheidsplanne word in plek gesit. In ‘n e-pos word personeel ook inkennis gestel dat ‘n kennisgewing aan alle diensverskaffers gestuur is om hul inkennis te stel dat hul dienste aan die einde van Junie 2019 beeindig word. Daphne Kayster, ‘n woordvoerder vir Metrorail, ontken nie die teksboodskap, e-pos of staking nie. “As streek kan ons ongelukkig nie reageer op die moontlike staking nie. Omdat al die betrokke kontrakte deur corporate hanteer word verwys ons alle navrae na hoofkantoor. “Hoofkantoor sal ook moet antwoord oor hoe die pending staking die treindiens gaan raak en watter gebeurlikheidsplanne in plek is.” Nana Zenani, ‘n woordvoerder vir Prasa, het teen druktyd nog nie op e-posse of Whatsapp-boodskappe reageer nie. 