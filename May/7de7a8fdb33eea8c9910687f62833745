VYF mense is Maandag in verskillende bendeverwante skietvoorvalle in Delft doodgeskiet. In die jongste voorval is ’n 32-jarige man Maandagaand in Roosendal afgemaai. Die onskuldige man, bekend as Oswald, is in Nastergalstraat doodgeskiet. Die voorval het 21:05 gebeur toe hy op pad huis toe was nadat hy by sy girlfriend gekuier het. Oswald is na verneem word die broer van ’n vermeende gangster in die gebied. Die motief vir die moord op hom is nog onbekend. In N2 Gateway is ’n Zimbabwiese man (32) Maandagaand in sy maroen Hyundai-motor doodgeskiet. Die voorval het 18:14 in Afadjatostraat plaasgevind en die verdagte het ná die skietery van die toneel af weggehardloop. Moordenaars In Delft-Suid is ’n 35-jarige man Maandag helder oordag afgemaai. Die voorval het omstreeks 15:40 in Wingnutstraat gebeur en die man is op die toneel dood. Hy is drie keer in die kop geskiet. Die motief vir die moord is nog onbekend. Intussen is die cops steeds op soek na die moordenaars van die Blikkiesdorp couple wat Maandagoggend doodgeskiet is. Albert Mbenya (31) en sy vrou, Stephanie (27), wat die afgelope drie jaar getroud was, is in hulle sinkhokkie in Blikkiesdorp koelbloedig afgemaai. Farida Ryklief van die gemeenskapspolisiëringsforum in Delft het haar kommer oor die toenemende bendeskietery in die gebied uitgespreek. Volgens kapt. FC van Wyk, ’n polisiewoordvoerder, is niemand nog vir enige van die moorde gearresteer nie.