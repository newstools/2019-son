DRIE gewese raadslede van die Nelson Mandelabaai-munisipaliteit, Victor Manyati, Trevor Louw en Neville Higgins, kry glo nog heeltyd ’n salaris. Die DA soek antwoorde by die huidige koalisieregering nadat daar volgens hulle onlangs ’n commitment gemaak is dat die raadslede nog einde Mei betaal sal word. “Dis onder ons aandag gebring dat die drie gewese raadslede laas Maandag met die burgemeesterskomitee vergader het oor iets wat hulle ’n ‘salaris-reddingsplan’ noem. Beloon “Ná die vergadering is ’n boodskap deur die voormalige raadslede gestuur aan die burgemeester, onderburgemeester, speaker, hoofsweep en die burgemeesterskomitee,” sê Athol Trollip, DA-raadslid in die metro. Die boodskap lui: “Ná ons vergadering Maandag het julle comrades ’n commitment gemaak om ons finansieel te beloon komende Vrydag, wat maandeinde is.” Manyati se van is op die brief egter verkeerd gespel as Manyathi. Trollip sê: “Dit bewys Higgins, Louw en Manyati is finansiële aansporing belowe om die vorige DA-geleide administrasie ineen te laat stort. “Sulke aksies is dieselfde as die misbruik van staatshulpbronne vir politieke gewin en is nog ’n hoofvoorbeeld van die state capture onder die ANC geleide regering.” Dit het ook aan die lig gekom dat Louw en Higgins vir ’n uitgebreide periode salarisbetalings ontvang het, selfs nadat die Baaise hooggeregshof bevind het dat hulle nie meer raadslede is nie. Mthubanzi Mniki, munisipale woordvoerder, sê hy is nie bewus van só ’n vergadering nie en kan nie kommentaar lewer nie. Higgins sê die DA gryp goed uit die lug uit. “Ek weet ook niks van ’n vergadering nie – ek kan nie eens onthou wanneer laas ek die leiers gesien het nie.” Manyati sê ’n salaris is nie dié maand aan hom betaal nie. Hy ontken dat daar ’n vergadering was. “Verlede Vrydag het ek ’n WhatsApp van Nqaba Bhanga gekry. Dit was ’n brief wat aan die leierskorps van die munisipaliteit geadresseer is oor salarisse. “Aan die einde van die brief staan my naam, Trevor Louw en Neville Higgins s’n. Ek het nooit so ’n brief geskep nie. Ek het Nqaba gevra wat dit beteken, maar hy het nooit geantwoord nie,” sê hy. Louw se foon was af en Son kon nie met hom oor die bewerings praat nie.