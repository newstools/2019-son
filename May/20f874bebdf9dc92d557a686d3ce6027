’N OORVOL skool in Kraaifontein het alle bedrywighede gestaak omdat hy weier om voort te gaan terwyl die klasse uit hulle nate bars. Die Hoërskool Bloekombos sit met sowat 80 leerders per klas. Die skoolhoof dring nou by die Wes-Kaapse onderwysdepartement (WKOD) daarop aan dat ’n ekstra skool vir sy leerders gebou word. Die skool staak al van Woens­dag af. Hulle sal eers stop wanneer daar gehoor gegee word aan hulle hulpkreet. Bronagh Hammond, woordvoerder van die WKOD, het bevestig die klasse by die Hoërskool Bloekombos is weer onderbreek. Jessica Shelver, woordvoerder van die provinsiale minister van onderwys, Debbie Schäfer, sê die WKOD kry nog inligting van alle leerders. Shelver sê: “Dit is om te kyk by watter adres die leerders woon en of hulle dalk naby ’n ander skool woon sodat hulle daarheen geskuif kan word. “Die grond langs die Hoërskool Bloekombos gaan gebruik word vir ’n primêre skool, wat baie nodig is. “Dit sal ook nie sin maak om ’n heel ander hoërskool te bou nie. “Die WKOD voer tans samesprekings met die skool se beheerliggaam. “Daar is geen rede of verskonings om klasse te onderbreek nie. “Die WKOD het alternatiewe planne wat die situasie kan verlig.” Shelver sê dis laas jaar reeds duidelik gemaak dat die skool nie nog leerders moet toelaat nie. Tog het die getal leerders met meer as 400 toegeneem. Shelver voeg by: “Dit het vanselfsprekend ’n invloed op die gehalte van die onderwys as die getal leerders meer word.”