ASOF treindienste in die Kaap nie reeds op drie wiele loop nie, het dit nou nóg ’n ernstige terugslag gekry. In ’n voorval Dinsdagaand het ’n brandende trein in die Kaapstad-stasie gearriveer – soos iets uit ’n movie. Gistermiddag het die ontsteltenis wéér hoog geloop. Op sosiale media het dit rugbaar geraak dat daar nóg ’n trein op die Kaapstad-stasie brand. Dít was egter ’n geringe brand – net in een kompartement. Dié trein het op platform 16 gestaan. Dié brandvoorval het ontstaan weens ’n elektriese kortsluiting in die oorhoofse kabels. Daar was gister ook probleme op die Soutrivier-stasie wat helse vertragings veroorsaak het vir pendelaars op die Kaapse Vlakte- en Kapteinsklip-lyn. Dit is die jongste in die sage om skynbaar die hele treinvloot uit te wis. Die vorige treinbrand was op Paassondag. Die polisie ondersoek ’n saak van kwaadwillige saakbeskadiging nadat verskeie treinwaens gebrand het in die geval van die brand Dinsdagaand. Riana Scott, woordvoerder van Metrorail, het bevestig dat die trein aan die brand was toe hy Dinsdagaand om 19:40 op platform 6 ingetrek het. Drie waens in die middel van die trein is beskadig. “Brandweerdienste het ’n uur nadat die brand ontstaan het, dit geblus gekry nadat die elektrisiteit afgeskakel is,” verduidelik Scott. Metrorail se tegniese span evalueer nog die trein­skade. Die voorval word ondersoek. Scott sê platforms 5 en 6 is gistermiddag heropen nadat dit weens die brand gesluit was. Platforms 12, 13 en 16 tot 19 bly vir eers steeds gesluit weens vorige brandskade. Enige iemand met inligting oor die voorval word gevra om die polisie of Metrorail by 021 449 4336 te kontak of te SMS na 32211.