WAAR daar ’n wil is, is daar ’n weg! Of is daar? Wel, vir Ajax Cape Town is sake nog in die weegskaal wat ’n terugkeer na die Premiersokkerliga (PSL) betref. Dis nadat Ajax vierde geëindig het in sy Nasionale Eerste Liga-veldtog. Andries Ulderink, afrigter, se span het die promosie-relegasie-uitspeelreeks net-net misgeloop met ’n doeleverskil van een doel teenoor Tsha­khuma Madzivhadila (TTM), wat derde klaargemaak het. TTM en die Royal Eagles is die twee NFD-spanne wat sake in die playoffs sal uitspook. Die derde span in die playoffs sal Saterdag bepaal word wanneer die PSL-seisoen klaarmaak. Son is ingelig dat Ajax nou sy visier na Free State Stars verskuif om sy fran­chise te koop.Laas seisoen voor Ajax sy relegasie-lot ervaar het, het Ajax se uitvoerende hoof, Ari Efsta­thiou, dit sterk oorweeg om Bloemfontein Celtic se franchise te koop vir ’n bedrag van in die omgewing van R40 miljoen. Daar is nog ’n moontlike kinkel in die kabel. Dis ook nou te sê as die Stars relegasie hierdie seisoen gaan vryspring. Die Ea Lla Koto (27), soos die Stars genoem word, spook sake uit saam met spanne soos Chippa Unit­ed en Maritzburg United om hulle status vir volgende seisoen te behou. Dit wil voorkom asof Efstathiou-hulle nou desperaat word om weer met die grootvisse in die PSL te swem. Son se informant sê Ajax het reeds kontak gemaak met die Stars oor die moontlike verkoop van die klub. “Daar is glo aanbiedinge wat op die tafel gegooi is,” het die bron gesê. “Die bedrag is nog nie duidelik nie. Wat wel is, is dat Ajax gretig is om weer PSL-sokker te speel. “Dis juis waarom ons nou hier by dié punt is,” het die informant afgesluit.