’N MAN van Vredendal wat die ma van sy kind dood gelem het, sal binnekort sy lot hoor. Riaan Bitterbos het sy eks Elizabeth Maarman (38) op 27 Februarie 2018 op die plaas Welgeluk in Vredendal verskeie kere met ’n mes gesteek. In Julie 2017 het Maarman ’n saak van verkragting teen Bitterbos geopen. Hierop het Bitterbos in sy pleitverduideliking gesê hy sou onskuldig pleit op dié klag omdat hulle volgens hom nog ’n item was. Hy erken dat hulle tien jaar in ’n verhouding was, maar dat dit tot ’n einde gekom het net drie weke voor die moord plaasgevind het. Bitterbos het erken hy het op 27 Februarie 2018 na die slagoffer se huis gegaan nadat hy gehoor het sy wil hulle kind wegneem van die plek waar die maatskaplike werker die kind geplaas het. Hy wou toe die kind se plasing met haar bespreek. Verder erken hy dat hy onder die invloed van alkohol was toe hy by haar huis opgedaag het, maar nie so dronk dat hy nie geweet het wat hy doen tydens die voorval nie. Luidens sy pleitverduideliking het hy en die slagoffer oor die kind se plasing gestry. Sy het hom na bewering in die gesig geslaan, waarna hy haar ook eenkeer in die gesig geslaan het. Volgens Bitterbos het Maarman se antie hom met ’n bierbottel oor die kop geslaan. Dis tóé dat hy en die slagoffer geworstel het terwyl hulle staan. Hy vertel dat hy aan Maarman gesê het hy wil gaan en dat sy dit eers nie wou hê nie, maar toe later ingestem het. Op dié punt het hy gesien die antie wil die bierbottel optel. Hy het toe die mes op die tafel langs hom opgetel en Maarman begin steek. Hy erken verder dat hy haar dalk 11 keer gelem het en dat sy gesterf het as gevolg hiervan. Bitterbos sal more in die Kaapse hooggeregshof gevonnis word.