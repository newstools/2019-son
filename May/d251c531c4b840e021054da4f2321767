DIE Wes-Kaapse premier, Alan Winde, sê die lede van sy nuwe kabinet sal ’n lewenstyl-oudit ondergaan om doodseker te maak die provinsiale regering is korrupsievry. Winde het dit Donderdag duidelik gemaak hy sal die Wes-Kaap op sy manier regeer nadat hy die vorige dag die leisels by Helen Zille oorgeneem het. Hy beloof ’n oop regering. Volgens hom sal ál die ministers elke Donderdag vir lede van die publiek beskikbaar wees. Hy voeg by die ministers se lewenstyl sal onder die vergrootglas kom. Ferrari Winde verduidelik: “Lewenstyl-oudits is die eerste ding wat sal gebeur om ’n nuwe presedent te skep. “Die ministers sal weer ná vyf jaar (aan die einde van die huidige ampstermyn) lewenstyl-oudits ondergaan om te kyk of hulle nie ’n Ferrari of ’n huis gekoop het wat hulle nie op ’n minister se salaris kan bekostig nie.” Winde se kabinet is ’n kombinasie van ministers wat hulle poste behou, ministers wat skuif en nuwes. Diegene wat hulle porte­feuljes behou, is dr. Noma­french Mbombo (gesondheid); Anroux Marais (kultuursake en sport); Anton Bredell (plaaslike regering, omgewingsake en ontwikkelingsbeplanning) en Debbie Schäfer (onderwys). Diegene wat skuif, is Bonginkosi Madikizela (be­huising) na Donald Grant se ou pos, vervoer en openbare werke; dr. Ivan Meyer (finansies) na landbou en Albert Fritz (maatskaplike ontwikkeling) na Winde se ou pos, gemeenskaps­veiligheid. In Winde se kantoor is Grant as adviseur aangestel en Harry Malila as waarnemende direkteur-generaal. Die nuwe aanstellings is Sharna Fernandez (maatskaplike ontwikkeling); Tertius­ Simmers (be­huising) en David Maynier (finansies en ekonomiese geleenthede). Simmers sê: “In die veldtog is baie behuisingsake geopper. Een van die grootste kwelpunte is die behuisingswaglys. Daar is beweer mense kom by die agterdeur in. Dis iets wat ondersoek moet word.” Fernandez sê sy voel geëer om die skuif te maak vanaf speaker na ’n ministerspos, waarin sy die provinsie se inwoners sal dien. Sy sê hulle sal fokus op verslawing, veral pandemiese dwelm- en alkoholmisbruik, asook geweld in skole. “Geslagsgebaseerde geweld moet deel van ons fokuspunte wees.”