JEREMIAH Ruiters se pa se getuienis het hofgangers Donderdag hoendervleis gegee. Wesley Timm is die biologiese pa van die moord­beskuldigde Abigail Ruiters se drie kinders. Timm en Ruiters was 12 jaar in ’n verhouding voordat dit in Maart 2015 tot ’n einde gekom het. Hulle seun, Jeremiah (17 maande), is op 12 Junie 2017 by Factreton se kliniek dood verklaar nadat Ruiters se boy­friend, Ameerudien Peters, met hom daar op­gedaag het. Ruiters en Peters staan ook tereg vir die mishandeling van Jeremiah se twee ouer sussies. Timm het getuig sy dogter se hoof het hom gebel. “Hy het my laat skool toe kom om te kom kyk in watter onhigiëniese toestand sy was. Sy het ’n vuil hemp met net drie knope aangehad en ’n broek wat te groot is. Haar hare was ongekam en sy het stukkende wit tekkies aangehad.” Timm het getuig sy kind het hom laat weet sy het nie kos of ’n skoolsak nie. “Die hoof het gesê hy is bekommerd oor haar toestand en het my gevra of hy ’n maatskaplike werker kan inroep. Ek het hom toestemming gegee.” Rondgelê Timm het ook getuig oor sy kinders se toestand wanneer dit sy kuierbeurt was. By een so ’n geleentheid, op 21 Desember 2016, was die meisies se klere smerig. “Ek het by die wendy-huis ingegaan en gesien die kamer­lig is af. Abigail was nie daar nie. Ek het my dogter gevra hoekom die kamerlig af is en sy het gesê Amee­rudien slaap.” Timm het die lig aangesit. Peters het dit afgesit. “Ek het die lig weer aangesit en kon sien hoe vuil die kamer is. Daar was kospotte op die vloer en al die klere het rondgelê.” Hy het sy dogter gevra hoekom die huis so vuil is. “Sy het gesê sy het nog nie die huis skoongemaak nie. “Ek het gevra hoekom sy moet skoonmaak. Sy het gesê Ameer het gesê sy moet.” In Februarie 2017 en einde Maart 2017 was dit ewe morsig daar. Timm het getuig sy ouers het hom ingelig Jeremiah is dood. “Ek was by die werk toe my ma bel.” Hy het Jere­miah gaan uitken en is later saam met ’n polisievrou weg om sy dogters te gaan oplaai. “Toe ons by die huis kom, was die kinders by Abigail se niggie. Ek en die polisievrou het in die huis gegaan. Daar het ons lappe vol bloed gesien lê op die kombuisvloer, asook op die bank.” Hy wou klere kry, maar die cop het gesê hy moet aan niks vat nie. “Ek moes die kinders so vuil soos hulle was polisiestasie toe neem.” Die kinders is tans in sy sorg. Die saak gaan volgende­ week voort.