DIE groep Stop North­ern Areas Shootings (SNAS) het die week in Arcadia ’n gemeenskapsvergadering gehou oor die moorde, wat handuit ruk. Tientalle mense het reeds vanjaar in bendeverwante skietery omgekom. SNAS het sowat 38 000 followers op Facebook. Past. Reuben Africa van die Global Commission Centre en Patricia Arnolds van die Thalita Khumi­beradingsdienste het die vergadering belê. Twee pa’s wie se seuns onlangs vermoor is, het oor hulle hartseer en gevoel van hulpeloosheid gepraat. ’n Jong man van Arcadia het gedeel hoe hy in die kloue van alkoholisme vasgevang was. Hy kon nie daarmee cope dat baie van sy vriende doodgeskiet is nie. Toe dié jong man hoor sy naam is op ’n hit list, het hy groot geskrik en moes hy sy keuses heroorweeg. Hy het Jesus gekies en is sedert September verlede jaar nugter. Volgens Africa is verskeie planne op die vergadering voorgestel. Die eerste ding is die aanbieding van ’n praktiese program vir veral laerskoolkinders wat sal wys hoe maklik dit is om in dwelms, gangsterism en misdaad vasgevang te word. “Ons moet weer straatkomitees begin. Pleks van net reageer op krisisse, moet ons proaktief word en sekere maatskaplike probleme voorkom. “Kwessies soos dwelms, alkoholisme, tienerswangerskappe en ouers­ se tekort aan vaardighede moet ook aandag kry.” In die meeting is ook gesê kinderregte moet bevorder word – én kinders moet leer, saam met regte kom verantwoordelikhede. Mense moet ook ingelig word oor die Grondwet en beleide. Oortreders in die regering moet verantwoordbaar gehou word deur hulle te verkla by die konstitusionele hof en openbare beskermer. Onderhou Africa dink ook: “Bring geloof terug na die skole toe. Vat kinders kerk toe. Vat die bure se kinders saam met jou kerk toe en leer kinders van die Woord. “Leer mense oor ons kleurling-erfenis. Ons is ryk in kultuur, maar ons ken nie ons roots nie. As ons in geskiedenis waarde kan vind, kan ons uitsien na ’n toekoms.” Verder het die gemeenskap gesê ouers moet pa staan omdat hulle nie meer hulle kinders waardes en norme leer nie. Party ouers onderhou fugitives en laat hulle kinders toe om met gangsters vriende te wees. Dit vererger die situasie en help die siklus aan. Gemeenskapsleiers, politici en kerkleiers moet ook verantwoordbaar gehou word – en hulle moet kom help, is besluit. Africa stel voor: “Verklaar ’n dag van rou deur weg te bly van die werk. Slaan die korporatiewe wêreld deur die ekonomie te raak. Dit sal sleutelrolspelers se aandag trek. “Tyres brand en karre gooi, is nie ’n oplossing nie. Ons maak net onsself seer. As ons wegbly van die werk, sal ons die buitewêreld raak en sal hulle sien hoe ernstig ons is.” Vandag 14:00 vertrek ’n hengse konvooi van agter die Gelvandale track om teen die skietery en misdaad kapsie te maak. Enige iemand kan join.