GRYPDIEWE score daagliks honderde selfone by verkeersligte. Dit was die onlangse lot van Lea Adams, ’n inwoner van Delft wie se selfoon by een van die hotspots in Belhar gesteel is. Die ontstelde Adams (54) se selfoon is uit haar hand geruk toe sy by die verkeerslig op die hoek van Adam Tas- en Ou Stellenbosch-weg gestop het. Adams sê: “Ek was op pad huis toe nadat ek by dogter afgelaai het. Die foon het gelui en ek het dit opgetel. Die ou het doodluiters oor die pad geloop en dit uit my hand geruk. “Hy het daarna weggehardloop en tussen die huise verdwyn. Hulle gaan verkoop die selfone aan die Pakistani’s in Bellville.” Volgens Adams het ’n man verlede week beheer oor sy motor verloor toe ’n grypdief ook sy selfoon gegryp het. En in nóg ’n geval op dieselfde hotspot is ’n grypdief raakgeskiet. Volgens Adams patrolleer die SAPD en metro cops net vir ’n rukkie die gebied, dan ry hulle. Delft is een van die areas wat geoormerk word om nuwe CCTV-kameras te kry om juis dié soort en ander misdaad hok te slaan. Son op Sondag het vandeesweek gaan inloer by die Stad Kaapstad se camera control centre in Goodwood, waar 120 operateurs die 1 600 CCTV-kameras in die stad deurgaans monitor. So 40 kameras word per jaar geïnstalleer en Delft, Ocean View, Valhalla Park, Bishop Lavis­ en Nyanga kan vanjaar kameras verwag. Volgens JP Smith, burgemeesterskomiteelid vir veiligheid en sekuriteit, speel dié kameras ’n groot rol in die bekamping van misdaad. Net tussen Desember 2018 en Februarie 2019 is 4 211 voorvalle met die kameras opgeneem en 64 arrestasies is gedoen. Smith sê: “Ons deel die data met die polisie en hulle stuur patrollies uit as daar ’n voorval plaasvind. “Van die kameras in Mitchells Plain is laas maand twee keer gevandaliseer en voorverlede maand vyf keer. “Op die oomblik is drie van die 24 kameras in Khayelitsha buite werking.” Die verkeersligte by Bluegumstraat en Jakkelsvlei-laan in Bonteheuwel, sowel as Voortrekker- en Robert Sobukwe-weg is as van die hotspots uitgewys. Kevin Cole, superintendent van die metro cops, het motoriste gewaarsku om bewus te wees van hulle omgewing en nie op hulle selfoon te praat terwyl hulle bestuur nie. Cole sê: “Verskeie cops is al gewond en van hulle wapens beroof wanneer hulle die grypdiewe probeer arresteer. “Die diewe hardloop in tussen die hokkies van Nyanga en dan word die cops beroof wanneer hulle die ouens agternasit.” Verkeersbeamptes het ook nou dashboard-kameras in hulle voertuie om te help met misdaadbekamping.