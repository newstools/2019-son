CHIPPA United dink nie eens aan die moontlik­heid van relegasie nie, só goed voel hulle oor hulle kanse teen Kaizer Chiefs. Dís wat die span se breier­, Clinton Larsen, sê. Die Chilli Boys pak die Amakhosi môre in die Nelson Mandelabaai-stadion in albei se laaste wedstryd van die Premier-sokkerliga (PSL)-seisoen. Dit word bestempel as ’n móét-wen-wedstryd vir albei. Chippa is tans 13de op die PSL-puntelys, maar hy het ewe veel punte (27) as Free State Stars en Black Leopards onder hom. So, as hy verloor, kan hy óf aan die promosie-relegasie-uitspeelronde deelneem of selfs tot die Eerste Liga gerelegeer word. Wen hy egter, hoef hy glad nie oor die uitslae van ander wedstryde te worry nie, want hy spring relegasie dan vry. Larsen sê sy spelers is vasberade om net hulle bes te lewer. Hy sê: “Ons het soveel selfvertroue dat ons net fokus daarop om te wen. “Ons dink ook nie oor ander opsies soos die play-offs nie. “Ons het ook te veel kwaliteit om gerelegeer te word.” Verdedig Larsen sê sy span sal moet speel soos hy laas week teen Polokwane City gespeel het en dié met 3-1 geklop het. “Ons het goed verdedig, en dís waarom ons gewen het,” meen hy. Chiefs het Chippa hoeka met 4-2 in die Nedbank Cup-halfeindstryd in die Baai geklop. Dis omdat die Baaienaars te veel foute op die verdediging begaan het.