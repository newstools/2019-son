’N RUGBYKLINIEK vir skoolkinders is die naweek deur die Young Gardens-rugbyklub in die Paarl aangebied. Dis by die Primêre Skool Ronwe gehou. Dit is die tweede jaar dat Young Gardens dié kliniek aanbied. Altesame 71 o. 13-rugbyspelers van laerskole in die Paarl het die kliniek bygewoon. Volgens die president van Young Gardens, Ivor van Schoor, het die laities nie net nog rugby skills aangeleer nie – lewensvaardigheidslesse is ook aangebied en daar was ’n motiveringspreker, Shafiek Mouton, wat met die seuns gepraat het. Van die primêre skole wat deelgeneem het, was Ronwe, Nederburg, Paarlzicht, Sonop en Magnolia. Young Gardens het die kliniek aangebied. Dit is gedoen in samewerking met die Sport Implementation Foundation, die Universiteit Stellenbosch, G7 Events, die Drakenstein-munisipaliteit en die Peter de Villiers Foundation. Radio KC van die Paarl was ook betrokke. Afrigters wat deel uitgemaak het van die kliniek, is dr. Wilbur Kraak van die Universiteit Stellenbosch se sportwetenskap-fakulteit, die oud-Springbok-afrigter Peter de Villiers en Shafiek Mouton van G7 Events. Henry Adams van Saru se opleidingspan en ander afrigters van klubs in die Paarl het ook hulle ding gedoen. Afronding Van Schoor sê 71 kinders was by die afrigtingskliniek. Onderwysers en afrigters was betrokke. “Die kinders het geleer van balverspreiding, ondersteunende spel, losspel, verdediging en aanval. “Die laities hét die skills, ons leer hulle net die tegnieke en afronding.” Van Schoor sê 30 talentvolle jong spelers is geïdentifiseer. Hulle gaan in September high performance-afrigting kry.