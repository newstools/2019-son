DIE afgelope naweek het stilte geheers op die spoorlyn tussen Bellville en Kaapstad. Treinpendelaars kan hulle ook voorberei vir ’n deurmekaarspul vandag en môre. Dít is nadat Metrorail die naweek nog verbeterings aan sy spoornetwerk aangebring het. Weens die opgradering was daar geen treine op die northern lyn (tussen Woltemade en Tygerberg, en Esplanade en Oosterzee) nie. Verouderd Daar was ook geen diens op die Lavistown-lyn nie. Vandag en môre sal daar steeds geen treindiens tussen Tygerberg en Woltemade wees nie. Alle Strand-, Stellenbosch- en Wellington-treine sal vandag en môre oor die Monte Vista-lyn loop. Die opgraderingsprojek is belangrik en broodnodig, want die spoornetwerk is nou al ver­ouderd. Riana Scott, woordvoerder van Metrorail, het in ’n verklaring gesê die opknappingsprojek vorder. “Die suidelike voorstede- sowel as die Kaapse Vlakte-lyn is voltooi. Die sinjale is reeds opgegradeer. “Die volgende fase is tussen Ysterplaat en Oosterzee, tussen Esplanade en Mutual, en tussen Woltemade en Tyger­berg.” Richard Walker, streek­bestuurder van Metrorail, het gesê: “Die ongerief met die opgradering kan ongelukkig nie vermy word nie. “Ons sal wel die impak  op pendelaars so minimaal moontlik probeer hou en probeer verseker dat daar ’n mate van ’n treindiens is.” Pendelaars word aangemoedig om hulle ore te spits vir die aankondigings oor enige veranderinge aan die platforms.