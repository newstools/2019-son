VERSKEIE spaza shops of blikwinkels, soos dit in Zoar en Ladismith bekend staan, was die laaste tyd die teikens van verskeie rooftogte. Sommige inwoners het ook daarna verwys as xenofobie. Inwoners is vas oortuig die teiken van blikwinkels is gemik teen buitelanders. Nog ’n blikwinkel in Sakkiesbaai, Ladismith, is geslaan. Min of meer dieselfde tyd was daar ook ’n rooftog by ’n blikwinkel in Zoar. Kapt. Malcolm Pojie, ’n polisiewoordvoerder, het by navraag oor die rooftog in Zoar gesê: “Die spaza shop van ’n Bangladesjiese eienaar is beroof terwyl hy in die winkel geslaap het. “Die eienaar is met ’n mes gedreig en goedere van R4 890 is in dié voorval geroof. “Die verdagtes het gevlug. Mense met inligting kan Saps by 028 551 8100 bel.” Die Mooi Shop oorkant die plaaslike VG Kerk was ook die teiken van diewe toe twee jong mans die winkel geslaan het. In Nissenville, Ladismith, het twee verdagtes die eienaar van die Mooi Shop met klippe gedreig en hom in die winkel vasgedruk. Die ander verdagte het die winkel se deur, wat na binne lei, oopgemaak en ’n boks met R9 000 kontant geroof. Hulle is kort daarna aangekeer. Intussen soek Saps nog na die kontant. Daar word ook versoek dat mense met inligting die polisie bel by 10111 of 028 551 8100.