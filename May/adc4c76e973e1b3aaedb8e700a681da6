DIE familie van die brandslagoffers van Malabar Uitbreiding 6 in die Baai het hulle geliefdes gister gegroet. Trane het gevloei toe hulle in die Mary Geldenhuys Congregational Church in Helenvale liedere gesing het. Die Primêre Skool Rufane Donkin het die gedenkdiens gereël, aangesien twee van die kinders leerders by dié skool was. Verslind Op 21 Mei het ’n brand ontstaan in die shack waarin Luchnene Crotz (33), haar seun Duwayne (8), haar suster Kisha Dolf (13) en nog ’n meisie, Leana Leslie (17), geslaap het. Terwyl die brand alles verslind het, het Luchnene na haar buurvrou Gharoneesa Kiewiets (49) uitgeroep om hulp. Die bure het die deur probeer oopkry, maar kon nie en hulle het gehoor hoe die slagoffers doodbrand. Inwoners het ook met die paar wateremmers wat hulle gehad het, die vlamme probeer doodgooi. Dit is onbekend wat die oorsaak was en die polisie het geregtelike nadoodse ondersoeke geopen. Lucian Dolf (55), Luch­nene en Kisha se pa en Duwayne se oupa, het gesê hy is baie dankbaar vir die skool se bystand. Hy het gesê die leerders is baie sad. “Kisha was ’n tomboy wat altyd sport gespeel het. Sy het ook elke dag gehelp by ’n sopkombuis in Malabar. “Duwayne het ook sport gedoen, maar hy is so twee maande terug deur ’n kar omgery en moes ’n operasie kry. So, hy kon dit nie meer doen nie. Daar is so baie goed van hulle wat ek gaan mis. “Dit voel nog soos ’n droom. Ná alles gaan ek vir counselling. Ek kan voel ek moet. Die familie en vriende ondersteun my.” Past. Reuben Africa het die diens behartig en ’n boodskap van hoop aan die kinders oorgedra. Africa het gesê dié tragedie het sommige inwoners laat aksie neem deur ’n plan vir beter behuising vir armes saam te stel. “Wanneer bejaardes sterf, begrawe ons die geskiedenis. Wanneer ’n kind sterf, begrawe ons die toekoms. “Kisha en Duwayne sal onthou word as die kinders wat ons met dié boodskap gelaat het: Asseblief, doen meer om ons, die kwesbares, te beskerm. “Wat begin het as ’n pyn­like tyd van smart, is ’n katalisator vir die grootste blessing in ons generasie. “Ons moet opstaan. Ons is verenig in ons rou en skok.”