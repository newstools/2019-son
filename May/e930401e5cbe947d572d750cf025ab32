MOENIE worry as jy nie by Nuweland uitkom nie, want in klubrugby gaan die ding dié naweek in Kleinvlei ook ruk. Dís die tuisveld van Eerste­rivier en Whistling Wheels (WW), wat vandag onderskeidelik teen Delft en Imiqhayi sal speel. Daar is nog net ses wed­stryde oor in die Westelike Provinsie se Northern League­, en dinge is tight aan die bokant van die puntelys. Die top-drie – Sir Lowrians (SL), WW en Eersterivier (Rivas­) – sal hard moet werk om hulle posisies te behou. WW het ’n punt minder as SL en Rivas het vier punte minder as WW. Rivas het vyf wedstryde gespeel en WW een wedstryd meer. So, twee opwindende wedstryde wat honderde klub­rugby-ondersteuners met afwagting sal dophou, lê voor. WW en Rivas sal ook hulle Top9-ambisies ’n hupstoot wil bied met oorwinnings dié naweek. Loslootjie En die Kleinvlei-sport­terrein is hoeka nie ’n happy hunting ground vir besoekende klubs nie. Dié twee het laas naweek ’n loslootjie geniet. Dié naweek­ is dit SL se beurt. So, WW kan met ’n oor­winning boaan die puntelys eindig. Rivas het promosie tot die Superliga C verlede jaar net-net misgeloop. WW het ’n beter rekord as Rivas, maar hulle het wel twee nederlae in wegwedstryde gely. Eersterivier sal waarskynlik oorloop van selfvertroue teen die manne­ van Delft.