JÜRGEN Klopp, Liverpool se manager, is oortuig hy vat die beste span wat hy nog afgerig het na Saterdag se Cham­pions League final. Die final teen Tottenham Hotspur, ook van die Engelse Premierliga, begin Saterdag 21:00 in Madrid se Estadio Metropolitano. Die Duitser is ook alte bewus daarvan dat sukses in enige eindstryd beslis nie gewaarborg is nie. Van die sewe finals waaraan Klopp se spanne deelgeneem het, het hy ses verloor. Volgens Klopp was Borussia Dortmund se span wat die Champions League final in 2013 teen Bayern Munich verloor het, sy vorige beste span. Klopp het gister erken sy huidige Liverpool-span is die beste span wat hy nog ooit na ’n Champions League final geneem het – en hy was al in twee van hulle. “Ek hou nie daarvan om my ander spanne te blameer nie,” het Klopp gesê. “Ek is lief vir hulle almal. Hulle het almal alles gegee, maar ek was nog nooit in ’n final met ’n beter span as my huidige groep nie. Verras “Op verskillende tye en vir verskillende redes was my ander spanne net so goed. “Ek is nie so verras nie, want my boys meng hulle potensiaal met attitude op die beste manier moontlik. Dis briljant!” Terselfdertyd het Klopp gewaarsku hulle pak ’n Spurs-span wat die Mersey­siders baie goed ken. Boonop is Spurs se talisman, Harry Kane, fiks verklaar vir die Europese skouspel. Klopp het gesê sukses teen Mauricio Pochettino, Spurs se baas, Saterdag in Madrid sal ’n nuwe hoogtepunt in sy loopbaan wees. – AP