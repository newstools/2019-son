LADY Gaga het wéér die koppe laat draai – dié keer op die Met Gala. Vir diegene wat nie weet nie, die Met Gala – volgens die borg Vogue – is die “kruin van ikoniese styl; ’n geldinsamelingsgeselligheid vir die Metropolitaanse Kunsmuseum van New York City”. Lady Gaga het vier keer uitrustings gechop en gechange, en dít nóg voordat sy die museum binnegegaan het. Luidens Vogue het Lady Gaga met vyf dansers, ’n fotograaf en ’n grimeerder opgedaag, almal in swart pakke – die vroue ook. Eers het die omstrede sangeres in ’n moerse pink ball gown verskyn. Dié is oopgezip en van haar gestrip – en daar staan Gaga toe in ’n swart ball gown. Ná ’n pronkery is ook dié gown van haar gestrip – tot op ’n Barbie-pienk ball gown. En ná ’n bietjie afshow daarin, verras sy toe met haar vierde outfit ... Toe Lady Gaga van die laaste ball gown verlos is, staan sy in swart onderklere en fishnet stockings, alles met kristalle versier, en ’n moerse paar high-heeled boots. Die video van haar grand entrance (of is dit nou ’n strip show?) is op YouTube, en dis so 15 minute lank. Sjoe! Watter moeite moes dit nie gewees het nie!