DIE lede van die Suid-Afrikaanse vroue­krieketspan het klaar getreur. Nou lek hulle hul lippe af vir die T20-reeks teen Paki­stan. Die Proteas se kaptein, Suné Luus, erken die span was hartseer daaroor dat hy die eendaagse reeks (ODI’s) met Pakistan met 1-1 gedeel het. Die derde en laaste ODI Sondag in Benoni het gelykop geëindig nadat die Proteas in ’n gunstige posisie was. Luus en haar spanmaats is egter baie optimisties oor hulle kanse in die vyf T20-wedstryde wat voorlê. Die eerste wedstryd word môre op die Tuks Oval in Pretoria gespeel. Luus sê: “Ons het ’n dag gehad om te treur, maar sien nou uit na die T20-wedstryde. “Dit is ’n formaat waaroor ons dol is. Ek dink ons het ’n baie goeie T20-span. “Pakistan het egter in die ODI’s gewys hoe goed hy kan speel. So, ons sal Pakistan nooit onderskat nie. “Die ODI’s was ’n great reeks en ons kan tevrede wees met ons kolfwerk. “Verlede seisoen was ons nederlae meestal weens swak kolfwerk. “Nou dra elke kolwer tot vyftigtalle by. Dis ’n baie positiewe teken vir ons. “Laura (Wolvaardt) het ’n anker­rol in die ODI’s gespeel. Dís iets wat ons kortgekom het. “Haar selfvertroue het ooglopend toegeneem. Ek sien uit daarna om te sien wat sy in die T20-reeks gaan doen. “Laura en Lizelle (Lee) is altyd daartoe in staat om ’n groot beurt te speel. “Chloe (Tryon) het in die eindbeurte aanskoulike sesse­ geslaan.” DIE VYF T20-BEPALINGS (almal dié maand): Môre: Tuks Oval, Pretoria 18de: Pietermaritzburg Oval 19de: Pietermaritzburg Oval 22ste: Willowmoore Park, Benoni 23ste: Willowmoore Park, Benoni Die eerste aflewering in  elke wedstryd is 13:00.