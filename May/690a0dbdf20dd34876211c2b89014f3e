’N FAMILIE het vier van sy lede gelyk in ’n brand verloor – en nou kan hulle nie eens ’n begrafnis bekostig nie. Die tragedie het hom vroeg gister­oggend in Hlomela­straat, Town 2, Khayelitsha, afgespeel toe ’n Hop-huis in ligte laaie gestaan het. ’n Swanger mammie, Twayisa Myathaza (37), haar twee meisiekinders, Nandile, (14) en Lindokuhle (5), en seun, Linamandla (3), het in die brand gesterf. Daar word vermoed dat hulle dood is weens rook­inaseming. Myathaza se gestremde broer, Thobela Maqungo (41), het daarin geslaag om voor die vlamme te vlug deur by ’n venster uit te kom. Bure het Maqungo gehelp om deur die venster te klim. Hy lê nou met brandwonde in die hospitaal. ’n Familielid en buurvrou, Neliswa Magwala (43), sê sy het omstreeks 04:30 noodkrete gehoor. Magwala sê: “Ek het eers gedog iemand word beroof, want dit gebeur baie hier by ons. “Maar toe dit nie ophou nie, het ek uitgegaan om te kyk wat aangaan. Toe sien ek my bure se huis brand al ’n rukkie. Wegkruip “Die voordeur is die enigste in- en uitgang en dit was in vlamme. Ek het besef niemand sal daar kan uitkom nie. “Dit blyk dat die ma en kinders uit desperaatheid in die slaapkamer probeer wegkruip het. Dís waar hulle lyke later gekry is. “Die kinders se lyke het bymekaar gelê. Dit lyk asof die oudste sussie haar sussie en boetie omhels het. “Die kinders se oom het by die venster gestaan. Dís al hoe hy na buite getrek kon word.” Magwala sê Myathaza het nie gewerk nie en sy was afhanklik van die kinders se toelaes en Maqungo se disability grant. Sy sê: “Ons weet nie wat ons gaan doen nie, want Thobela het ook nou nie meer ’n blyplek nie. “Ons kan ook nie ’n begrafnis vir die vier bekostig nie omdat die mammie nie aan ’n doodsgenootskap behoort het nie.” ’n Polisiewoordvoerder, Siyabulela Malo, sê die oorsaak van die brand word nog ondersoek. ’n Woordvoerder van die Stad Kaapstad se brand-en-reddingsdienste, Jermaine Carelse, sê die brand is omstreeks 05:20 geblus. 