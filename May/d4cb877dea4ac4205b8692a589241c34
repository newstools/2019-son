MISDAAD is g’n grap nie. En om dit te probeer bekamp ook nie. Dit verg passie, toewyding en ’n helse klomp durf. Een só ’n mens is Lorna Frieslaar, voorsitter van die gemeenskapspolisiëringsforum (GPF) in Mfuleni. Son het ’n kort onderhoud met dié formidabele vrou gevoer om te hoor waar sy al die motivering vir haar uitdagende taak vandaan kry. Eldridge Jason: Jy is tans die voorsitter van die GPF in Mfuleni. Vertel ons ’n bietjie meer van jouself en waar jy vandaan kom. Lorna Frieslaar: Ek het in Kraaifontein grootgeword. Ek het maar swaar grootgeword, maar ek het altyd probeer om die beste te maak van wat ook al die moeilike omstandighede was. Ek wou net vir my kinders gee wat ek nie kon hê nie, maar in Wesbank het my lewe skielik ’n ander rigting ingevaar. In 2014 het ek by die plaaslike buurtwag betrokke geraak en daar het die gogga my gebyt om by die gemeenskap betrokke te raak. EJ: Waar kom jou passie vandaan om jou gemeenskap in hierdie kapasiteit te dien? LF: Ek bly in ’n area wat met misdaad besoedel is en sien elke dag mense se hartseer en gesukkel. Dít het my aangemoedig om ’n verskil te maak. EJ: Wat maak jou opgewonde oor die werk wat jy in jou gemeenskap doen? LF: Omdat ons al baie jare saam in een gemeenskap bly, het ’n tipe van mutual respek ontwikkel. Aan die einde van die dag is ek vir baie ander ouers se kinders net antie Lorna. Die support van my mede-GPF-lede en die samewerking van die gemeenskap maak dit veel makliker. EJ: Wat maak jou hartseer oor die gebeure in jou gemeenskap? LF: Wat my ongelukkig maak, is die feit dat ons nie altyd kan kry wat ons wil hê nie en soms hartseer-nuus moet oordra. En wanneer ’n saak uit ons hande is en ons niks daaraan kan doen nie. En omdat ons in ’n area bly waar crime seëvier, word almal oor een kam geskeer, al is daar ook goeie mense in die area. EJ: Is daar genoeg ondersteuning uit die gemeenskap wat julle bedien om julle taak te vergemaklik? LF: Die gemeenskap is groot. Dié wat ondersteun, doen genoeg en soms meer as genoeg. Dan is daar ook diegene wat ’n verkeerde gedagte het van hoe dinge gedoen moet word. Elke dag is daar in my gemeenskap misdaad wat beveg moet word. En omdat ek elke dag in die gemeenskap is, is ek maar elke dag betrokke. Daar is nie ’n af dag nie, nog minder ’n vacation. As daar ’n blaaskans is, sal ek verkies om dit met my familie te deel, want hulle is immers die mense wat my met die res van my gemeenskap moet deel.