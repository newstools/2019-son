WAT Europese kompe­tisies betref, is die ware peil van Engelse sokker gereeld in die verlede bevraagteken. Hoewel een van die spanne in die Engelse Premierliga (EPL) maar altyd sy stem dik gemaak het, was dit spanne van Spanje, Italië of Duitsland wat sake oorheers het. Maar dié seisoen het dinge drasties­ verander. En nou kan die peil van die gunsteling-sokkerliga in die wêreld nie meer betwyfel word nie. EPL-spanne het hulle stemme dié seisoen behoorlik dik gemaak, nie net in die gewilde Champions League­ nie, maar ook in die Europa Liga. Liverpool en Tottenham Hotspur het met uitsonderlike ver­tonings hulle plekke in die eindstryd van die prestigeryke Champions League bespreek. Dít word op 1 Junie in Madrid beslis. En dis nie net dat dié spanne die eindstryd gehaal het, wat die tonge laat klap nie, maar ook hóé hulle dit gedoen het. Jürgen Klopp se Liverpool het die byna onmoontlike reggekry deur ’n Barcelona met Lionel Messi aan die spits, ’n sokkerles op Anfield te leer. En dít nadat Barca die eerste been van die halfeindstryd in Spanje met 3-0 gewen het. Niémand het verwag dat die Engelse span met 4-0 sou koning kraai om Messi en kie met die kous oor die kop huis toe te stuur nie. In die proses het Liverpool ook bewys dat Messi, wat steeds as die “Greatest of All Time” (GOAT) bestempel word, ook maar net ’n mens is. En net so terloops, die GOAT is beslis nie kaptein­stoffasie nie! En asof Liverpool se prestasie nie genoeg was nie, het Tottenham Hotspur heldedade van sy eie verrig deur een van die opwindendste spanne in die kompetisie, Ajax Amster­dam, uit te skakel. In albei halfeindstryde het een van die vernaamste karaktereienskappe van Engelse sokker uitgestaan: veggees en die never-say-die-houding. En net om te bewys dat Engelse sokkerklubs werklik nou gereed staan om kompetisies elders te oorheers, het Chelsea en Arsenal hulle stempel ook in die Europa League afgedruk. Spaanse klubs het in die ver­lede ook die kitaar in dié reeks geslaan, maar EPL-elftalle het nou bewys dat hulle regstaan om oor te neem. Chelsea en Arsenal sal mekaar op 29 Mei in die Olimpiese Stadion in Baku, Azerbeidjan, die stryd aansê. Ironies genoeg oorheers die Engelse spanne, maar dít sonder dat een van die twee reuse van Manchester, City en United, hulle stempel kon afdruk. Maar soos ’n mens vir Manchester City ken, sal dié span volgende seisoen beslis met mening terug wees. Met die groot geld wat die klub se Saoedi-Arabiese eienaars het, sal hulle nie toelaat dat City agtergelaat word nie. Wat Manchester United betref, lyk dinge maar duister vir die volgende paar seisoene. United sal sy storie in die EPL eers moet agtermekaar kry voordat hy kan dink aan mededinging met die elite van Europese sokker. Bekyk ’n mens die breë Europese sokker­prentjie, mag die jong Ajax Amsterdam, wat op so ’n hartseerwyse deur Spurs uitgeskakel is, beslis nie geïgnoreer word nie. Dié span, met sy total football, het geskitter. Van die groter spanne in wêreldsokker kan gerus ’n ding of twee by die Nederlanders gaan leer.