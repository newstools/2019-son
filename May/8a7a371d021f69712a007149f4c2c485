DIT is nie net die kolfkrag en tuisveldvoordeel wat Engeland se krieketspan die gunsteling maak om die Wêreldbeker te wen nie. Engeland het in die onlangse eendaagse reeks teen Pakistan gewys sy veldwerk is ook ’n troefkaart. Die ander spanne sal wat veldwerk betref, moet uithaal en wys om by Engeland kers vas te hou. Pakistan se afrigter, Mick­ey Arthur, het ná die ODI-reeks wat Sondag in Leeds geëindig het, gesê Engeland het sy spelers gewys hoe om veldwerk te doen. Verskil Engeland het die reeks met 4-0 gewen (een wedstryd het doodgereën). Arthur meen die verskil tussen die spanne was Engeland se beter veldwerk. “In Southampton en Nottingham kon ons gewen het, maar veldwerk was die verskil. “Die sukses van veldwerk hang van jou attitude af. Jy moet in die veld wil wees en jou taak goed wil doen.” Die Proteas se veldwerk in hul laaste eendaagse reekse was wisselvallig – soms skitterend, soms treurig. Suid-Afrika se veldwerk-afrigter, Justin Ontong, sal saam met die kaptein, Faf du Plessis, moet seker maak die Proteas kan in dié afdeling saampraat. ’n Probleem wat die Proteas in die veld het, is dat van hul spelers ou beserings beskerm. Du Plessis is een van die Proteas se beste veldwerkers, maar het soos JP Duminy, Dale Steyn en Hashim Amla ’n geskiedenis van skouerbeserings wat hulle in die veld kan beperk. David Miller, Aiden Markram en Duminy is saam met Du Plessis van die Proteas se beste veldwerkers en sal ’n voorbeeld aan hulle maats moet stel.