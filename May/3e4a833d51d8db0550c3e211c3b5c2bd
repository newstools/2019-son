KRUISFONTEIN United speel tans die Oostelike Provinsie se Superliga aan die brand. Hy het Barbarians Saterdag in ’n Kouga-derby met 55-25 verniel. Kruisfontein het nege drieë gedruk en vir die derde keer agtereenvolgens meer as 50 punte aangeteken vir ’n oorwinning. Die aanskoulike hardlooprugby wat Kruisfontein speel, werp vrugte af. Dié 15-tal se aanslag in die Superliga kan nie ligtelik opgeneem word nie. Saterdag word 11 wedstryde gespeel. Hoogtepunt Kruisfontein en die Madibaz speel op die studente se tuisveld in Port Elizabeth. Dié kragmeting kan vir die hoogtepunt van die naweek sorg. Progress het op die wenpad gebly deur Spring Roses met 55-0 te verniel. Die Bloutruie het nege drieë gedruk. Jobren Steyn is as die speler van die wedstryd aangewys. Gardens hou ook steeds aan wen. Hy was teen Sub­urban van meet af aan in beheer. Die eindtelling was 56-20. Park moes op sy tuisveld, Londt Park, hard werk om African Bombers met 22-11 onder te kry. Star of Hope het ook weer gewys hy kan saam met die groot honde blaf deur PE-Polisie met 22-16 uit te stof. Harlequins het Windvogel met 20-3 geklop. ) Superliga-uitslae:  Born Fighters 14, Motherwell 13; Park 22, Bombers 11; Gardens 56, Suburban 20; Harlequins 20, Windvogel 3; Trying Stars 36, Brumbies 10; Star of Hope 22, PE-Polisie 16; Kruisfontein 55, Barbarians 25; Hankey 59, Wallabies 3; Jeffreysbaai 18, Kwaru 13; Progress 55, Spring Roses 0; Missionvale 43, Aberdeen 22.