DIE polisie in Khayelitsha is op soek na ’n gunman wat die naweek op mense losgebrand het in ’n shebeen in die area. Alle hel het vroeg Sondag­oggend by die populêre Solly’s Place uitgebreek. Een persoon is in die chaos doodgeskiet. Vier ander het skietwonde opgedoen en is in ’n hospitaal opgeneem. Daar was gisteroggend nog paniek op sosiale media ná die voorval. Yonela Radebe skryf op Facebook: “Ons sal nooit weer na Solly’s toe gaan nie. “In fact, ons gaan nie weer Khayelitsha óf Guguletu toe nie.” Gisteroggend is rumours versprei dat ag mense in die voorval dood is. Die cops het egter by navraag gesê dat net een man dood is en vier jongmense hospitaal toe geneem is. Slagoffers Volgens sers. Noloyiso Rwexana, ’n polisiewoordvoerder, het ’n onbekende man om en by 03:40 by die shebeen in Mandelapark ingegaan. Rwexana sê: “Die verdagte het begin skiet op die klante in die tavern. “ ’n Man (25) is noodlottig gewond en vier ander slagoffers van 21 tot 23 jaar oud is gewond.” Sy sê niemand is sover ge­arresteer nie. Die polisie doen ’n beroep op enigeen met inligting oor die voorval om die Harare-polisiestasie by 021 363 9000 te skakel. Alternatiewelik kan hulle die Stop Misdaadnommer skakel by 08600 10111. Die voorval kom skaars ’n week nadat Pisto Leon Gcina, ’n bekende tavern-eienaar, op Saterdag 18 Mei koelbloedig doodgeskiet is voor sy huis in Guguletu. David Mbazwana, ’n laywer, is dieselfde dag by sy shebeen in Khayelitsha doodgeskiet.