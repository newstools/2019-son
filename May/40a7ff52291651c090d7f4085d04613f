DIE voormalige Springbok-afrigter Jake White ontken dat hy belang stel om die Cheetahs se nuwe afrigter te word. Volgens ’n berig in die naweek het White sy naam ook in die hoed gegooi om Franco Smith op 1 Januarie in Bloemfontein te vervang. Smith word dan Italië se nasionale afrigter. Nadat White verlede week met Smith gesels het, was die logiese gevolgtrekking dat hy in die Cheetah-pos belang stel. “Nee, dit het niks met die Cheetahs se afrigterspos of direkteurskap van rugby te doen nie. Ek het oor iets anders met Franco gesels. Ek gaan nie aansoek doen nie.” – Rugby365