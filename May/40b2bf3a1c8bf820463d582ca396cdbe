DIE soektog na Suid-Afrika se Brian Mitchell het in alle erns begin. Mitchell, wat in ’n loopbaan van 1981 tot 1995 ’n legende geword het en as een van die wêreld se beste boksers nog gereken word, het as superveergewig 45 van sy 49 gevegte gewen. Hy het net teen Jacob Morake verloor en in drie gevegte gelykop geboks. Toe die promotor Rodney Berman gevra is wanneer Suid-Afrika weer ’n Brian Mitchell in die laer afdelings gaan oplewer wat kan domineer en die wêreldtitel syne maak, was hy versigtig optimisties. “Dit is nog ’n bietjie vroeg om iemand met Mitchell te vergelyk, maar daar is twee manne in die Oos-Kaap, Azinga ‘Golden Boy’ Fuzile en Thulani Mbenge, van wie groot dinge vorentoe verwag word. “Azinga is net 22 jaar oud en is ook ’n superveergewig wat tot dusver al 14 sy gevegte op ’n skitterende wyse gewen het. “Die ander een is Thulani Mbenge. Hy is ’n weltergewig wat ook ná 15 gevegte onoorwonne is. Hy het 12 van sy teenstanders uitgeslaan,” sê hy. Berman verwag dat die twee boksers die wêreldleer sal klim en groot hoogtes sal behaal. Hy sê ook Suid-Afrika se tussengewig-wêreldkampioen, Kevin Lerena, is ’n rolmodel vir die jonger boksers. “Ja, ons is almal trots op wat Lerena tot dusver vermag het en daarom is dit verblydend dat ons jonger boksers na hom opkyk as ’n rolmodel.” Suid-Afrika se swaargewigafdeling is op ’n algehele laagtepunt, maar in die laer afdelings skyn die sterre helder.