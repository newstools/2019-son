HOE goed gaan dit by die Nelson Mandelabaai-stadion? Daar is baie vrae ron­d­om ongemagtigde uitgawes en uitdagings met die implementasie van beleid. Die munisipale komitee vir openbare rekeninge (MPAC) in die Nelson Mandelabaai-munisipaliteit het verlede Vrydag by die stadion besoek afgelê, aangesien die stadion volgens die komitee onderpresteer. Die burgemeesterskomiteelid vir ekonomiese ontwikkeling, toerisme en landbou, rdl. Queenie Pink, was ook teenwoordig. In 2016 is die Mandelabaai-ontwikkelingsagentskap (MBDA) deur die huidige administrasie aangestel om die stadion te bestuur. Phumza Tshanga, MPAC-voorsitter, sê die stadion, wat gebou is vir Fifa se Wêreldbekertoernooi in 2010, is belangrik omdat dit mense bymekaar bring en toeriste lok. Die bouwerk het sowat R2 miljard beloop. Maar, sê Tshanga, hulle het in die munisipaliteit se jaarlikse finan­siële verslag (van 2017/2018) gesien die stadion onderpresteer. “Een van die areas van swak prestasie is die bestuur van die stadion. Daar is ’n omgewing van swak bestuur geïdentifiseer. “Dit is beperk deur swak beleids­ontwikkeling, implementasie en ’n tekort aan prosessuele oorsig.” Sy sê dis kommerwekkend dat die MBDA nie sy sleutelprestasieaanwysers behaal het nie. Phil Goduka, voorsitter van die MBDA, verduidelik dat hulle die mandaat by die munisipaliteit gekry het in die vorm van ’n driejaar-kontrak. Dié kontrak verval die einde van die jaar. Die raad sal dan besluit of die kontrak hernu sal word. “Daar was baie kwessies. Dit het ons omtrent twee maande geneem om te kyk na die status van die stadion,” sê Goduka. Toe die MBDA na die topbestuur van die stadion gekyk het, het hy gesien vyf personeellede verdien gesamentlik sowat R6 miljoen per jaar. Ashraf Adam, uitvoerende hoofbeampte van die MBDA, sê wat hulle gevind het toe hulle oorgeneem het, is ongemagtigde en on­reëlmatige uitgawes wat miljoene rande beloop. Adam het ’n forensiese ondersoek begin en daar is bevind dat daar afwykings van ’n allemintige R7,2 miljoen is. “Daar is geen beleide ingestel nie. Ons het ook bevind daar is geen onderhoudsplan, geen reserwe­kapitaal en geen operasionele bestuursplan in plek nie. “Die Stad het ook geen cash flow aan die bestuur van die stadion beskikbaar gemaak nie. Tot vandag toe gebruik die MBDA sy eie cash flow,” benadruk Adam. Hy voeg by meer as R40 miljoen is steeds deur die nasionale tesourie aan hulle verskuldig. “Ons het ook gevind daar was sabotasie. Elektrisiteit, lugversorging, skerms, veselkabels en toegang tot DStv is gesaboteer. Ons rekenaars is gehack en mense se e-posse is gelees,” vertel Adam. Terwyl hulle ál hierdie dinge gefix het, is daar steeds wedstryde by die stadion gehou. Die MBDA het gelukkig intussen meganismes, beleide en prosesse in werking gestel om die probleme op te klaar. Tshanga het gesê sy sal ’n verslag skryf en dan terugvoer gee.