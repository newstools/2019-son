RANDALL Modiba, afrigter van die Boland-Kavaliers, sal Sondag ’n VIP-sitplek voor die televisie inneem. Al speel sy span môre teen Zimbabwe in Wellington, gaan hy net so fyn kyk na die SuperSport Challenge-wedstryd tussen die Weste­like Provinsie en die Vrystaat. Dié kragmeting word in die Wolfson-stadion beslis. Modiba hoop die Streeptruie sal hulle ’n guns bewys deur die Vrystaters ’n nederlaag toe te dien. Die Bolanders en die Vrystaat staan albei op 20 punte ná vyf wedstryde. Die WP beklee tans die boonste plek met 24 punte. As die Kapenaars wen en die Bolanders seëvier teen Zimbabwe, sal Modiba se span na die tweede plek opskuif. Intussen sal die SWD-Arende met ’n nuwe skrumskakel teen die Grens-Bulldogs begin. Dillin Snel sukkel met griep en word deur Keenan Esau van die Bridgton-rugbyklub vervang. Ryan van der Westhuizen van die Mosselbaai-klub is as backup nader getrek. Die losvoorspeler Buran Parks kry ruskans. Eddie Myners, afrigter van die Arende, sê: “Ons het ’n baie goeie kans om dié wedstryd te wen. Ek dink ons het ’n stadium bereik waar ons begin gel.” Die bepalings is: Vandag: 19:00: OUTENIQUA PARK: SWD-Arende t Grens-Bulldogs. Môre: BOLAND-STADION: 15:30: Boland-Kavaliers t Zimbabwe. Sondag: 12:30: Wolf­son-stadion: Vrystaat XV t Weste­like Provinsie; 14:30: OP Olifante t Sharks XV.