“OMDAT ek sy geheim geken het, kon ek nie kop uittrek nie, anders sou hy my doodmaak.” So het Lebohang Mbewu – ’n 204-getuie – Vrydag in kruisondervraging in die Baaise hooggeregshof getuig. Mbewu (21) het aanvanklik saam met Thokozani Namete (22) en Mabhuti Kilani (33) tereggestaan op klagte van moord, poging tot moord, ontvoering en die onwettige besit van ’n vuurwapen en ammunisie. Die klagte spruit uit ’n voorval op 3 September 2016 toe Zamumzi Sotyele doodgeskiet en Mzwanele Hojisi gedreig is. Net Namete en Kilani word tans verhoor. Volgens Mbewu het Namete hom op die dag van die voorval by sy huis kom haal. Hy sê Namete het gesê hy wil wraak neem nadat een van ’n tweeling hom glo ge-double-cross het. Volgens Mbewu het hy en Namete toe afgesit na Kilani se huis. Hy beweer Namete het in ’n stadium iewers vuurwapens, waaronder ’n shotgun, gaan haal. “Ek weet nie waar hy dit gekry het nie. Baiekeer doen hy dinge op sy eie.” Hy sê Namete het aan hom die shotgun gegee sodat hy kon voel hoe swaar dit is. Volgens Mbewu het hulle toe pics geneem waar hulle met die guns pose. “Ek het nie in daai stadium geweet ek is besig om myself in die moeilikheid te kry nie.” Mbewu sê hierna het hulle toe na die twin gaan soek. Rook Volgens hom het Namete hom gedwing om deel van dié optrede te wees. Namete het gesê enigeen wat kop uittrek, sal doodgemaak word. Mbewu sê hy, Namete en Kilani het toe afgesit na die betrokke huis waar die twin en ’n vriend, Mzwanele Hojisi, besig was om te rook. Hy sê op pad daarheen het hy ’n silwer vuurwapen in sy besit gehad. Kilani het die shotgun gehad en Namete die Baby Browning-pistool. Volgens Mbewu is Namete toe alleen by die huis in. Hy sê later het Namete, die twin en Hojisi na buite gekom. Namete het sy arms om albei mans se nek gehad. Volgens Mbewu het ’n motor hulle almal toe opgelaai. Hy sê Namete het op die twee mans geskree, hulle geslaan en rondgestoot. Volgens Mbewu was Namete baie kwaad omdat hy na die ander twin gesoek het. Namete het in die kar aanhoudend vir Sotyele en Hojisi oor die kop geslaan. Hulle het toe uitgeklim nadat die motor in ’n bos stilgehou het. Hy sê Namete het vir Sotyele en Hojisi beveel om op hulle knieë te gaan en te bid. Namete het gesê wat nou gaan gebeur, moet tussen hulle bly. Gesteek “Hy het ons gedreig. Baie mense is bang vir hom” Mbewu het aan die hof ’n snywond aan sy hand gewys waar Namete hom glo in ’n stadium gesteek het. Die saak dien voor regter Vinesh Naidu. Adv. Mark Driman kla aan.