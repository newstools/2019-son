BENDEGEWELD en misdaad was gister die main temas op Cosatu se Werkersdag­vieringe in Athlone. Honderde Cosatu-lede het gister ’n memorandum aan die stasiekommissaris van die Athlone-polisiestasie oorhandig. Die optoggangers het van die Athlone-stadion tot by die polisiestasie gemarch. Hulle wou weet wat die cops se plan van aksie is vir die bendegeweld wat dié gemeenskap lamlê. Motlatsi Tsubane, provinsiale voorsitter van Cosatu, eis dat die polisie die gebied daagliks moet patrolleer en meer sigbaar in die gemeenskap moet wees. Tsubane sê: “Daar moet ook meer opgetree word teen korrupte cops wat met bendes bande het. “Huishoudelike geweld is ook ’n kopseer in ons gemeenskappe waaraan die polisie moet aandag gee. “Hulle moet ook ontslae raak van die onwet­tige vuurwapens in die gemeenskappe.” Volgens Aziza Kanne­meyer, voorsitter van die gemeenskapspolisiëringsforum in Athlone, is daar daagliks bendegeweld in hulle gebied. Kannemeyer sê: “Mense word vermoor en verkrag. Dan word die misdadigers net weer vrygelaat. “Daar moet ook na die eenheid teen bendes gekyk word. Hulle kan nie alleen 25 hotspots dek nie.” Die stasiekommissaris van Athlone, genl.maj. Mpumelelo Manci, het optoggangers verseker hy sal aandag gee aan hulle griewe. Manci het gesê: “Die polisie het ’n verantwoordelikheid om in­woners veilig te hou. Nie net dié van Athlone nie, maar dié van die hele Wes-Kaap.” Volgens Manci het hulle klaar ’n aksieplan om die misdaad hok te slaan. Hy sê hy gaan binne drie weke terugvoer gee. Fatima Martin, wat in ’n rolstoel sit, was een van die optoggangers wat haar stem dik gemaak het teen die aanhoudende bendegeweld. Martin sê: “In baie gevalle is mense weens bendegeweld verlam. Verander “Dit is baie moeiliker vir mense met gestremdhede om werk te kry. “Daar word teen ons gediskrimineer. Dít moet ver­ander.” Verskeie lede van die ANC, Cosatu en SAKP het die skare by die Werkersdagvieringe toegespreek. Die dag het darem nie net oor speeches gegaan nie. Die skare is ook vermaak deur gewilde bands, onder andere The Rockets en Freshlyground.