TASLIEM BIANCHI, ’n vermeende bendeleier van die Junky Funky Kidz van Parkwood, is vir 25 jaar tronk toe gestuur. Bianchi (31) het gister bevestig dat hy ’n pleitooreenkoms met die staat aangegaan het. Hy het Vrydag – in ’n baie stil hofsaal – voor regter-president John Hlo­phe voorgekom. Hlophe het aan Bianchi gevra of hy die pleit- en vonnisooreenkoms verstaan en of hy verstaan hy kan nie later daarteen appelleer nie. “Ja, ek verstaan,” het Bianchi geantwoord. Hy het vroeër verlede week saam met sy medebe­skuldigdes, Ikeraam Bianchi, Marlon Neehuis, Kimberley Solomons en Kelly Daniels, in die Kaapse hooggeregshof verskyn. Ál vyf staan tereg op dieselfde klagte waarop Bianchi nou skuldig gepleit het. Die ander beskuldigdes sal vandag in die hof verskyn. Bianchi het in sy pleitooreenkoms op ál sewe klagte skuldig gepleit. Die klagte sluit in een van moord, twee van poging tot moord, een van die onwet­tige besit van ’n vuurwapen, een van die onwettige besit van ammunisie en drie wat te doen het met die oortreding van die Poco-wet. Die moordklag hou verband met die moord op die sewejarige seuntjie Ezra Daniels, wat in Parkwood doodgeskiet is. Klein Ezra, ’n gr. 1-leerder, het in 2017 in bendes se kruisvuur beland toe hy en ’n maatjie oorkant hulle huis in Abdullah Moosa Walk gespeel­ het. Son het voorheen berig dat ’n wit Volkswagen Golf aangery gekom en jongens uit die motorkar losgebrand het op ’n ou wat in die pad gestap het. Ezra is in die nek getref en is op die toneel dood. Een klag van poging tot moord hou verband met die wonde wat klein Machel Neehuis (wat saam met Ezra tydens die skietvoorval buite gespeel het) opgedoen het. Hlophe het Tasliem tot 25 jaar tronkstraf gestraf vir die moord (klag 3) en op die ander klagte, een tot sewe, een tot drie en een tot vyf jaar. “Die vonnisse sal gelyk­tydig loop en die beskuldigde sal 25 jaar tronkstraf uitdien,” sê Hlophe. Boeie Intussen het Tasliem se suster Aziza Bianchi gesê haar broer is onskuldig en het nie dit gedoen waarvoor hy skuldig gepleit het nie. “Hy het niks verkeerds gedoen­ nie. Die culprits sal hulle dag kry,” verduidelik Aziza. Ná die vonnisoplegging is Tasliem met boeie om sy enkels en gewrigte na die selle gelei. Dit is nog nie duidelik in watter tronk hy sy vonnis gaan uitdien nie.