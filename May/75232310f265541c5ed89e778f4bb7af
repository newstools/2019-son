’N VUISGEVEG tussen leerders op die gronde van die Hoërskool Oudtshoorn het nou in ’n rasseherrie ontaard. Die oorspronklike fight tussen ’n bruin en wit seun het na bewering begin toe die wit leerder die bruin klong se ma se goete uitgevloek het. Die voorval het sowat ’n week gelede by die Hoërskool Oudtshoorn plaasgevind. Dis met verskeie sel­fone afgeneem. Kring Die skool was voorheen uitsluitlik vir wit leerders, maar het jare gelede sy deure vir kinders van alle rasse oopgemaak. In die video kan ’n mens sien hoe die boys mekaar takel en selfs in ’n WWE move grip. Die fight kring vinnig uit. Nog seuns join in en van die leerders klim sommer met belde in. Die grootste ongelukkigheid spruit uit die beweerde straf vir die kinders wat betrokke is. Volgens ’n anonieme persoon is sewe bruin seuns uit die skool geskors. Die persoon beweer nie een wit seun wat by die fight betrokke was, is geskors nie. Dít het nou ’n rasseherrie ontketen. Ouers van bruin en swart leerders het hulle misnoeë in ’n memorandum uiteengesit. Die memorandum is Donderdag oorhandig. In die griefskrif beweer die ontevrede ouers daar word steeds teen hulle kinders gediskrimineer. In die memorandum staan onder meer: “Dit grief ons dat onderwysers wit kinders anders as ons kinders behandel. Ons kinders kla daar word na hulle verwys as ‘julle’.” Volgens die ongelukkige ouers bepaal die kinders se ras hoe hulle gestraf word. “Die baklei-voorval is die laaste strooi. Ons wil seker maak dit gebeur nooit weer nie. Al die leerders ly hieronder.” Die ouers dink ook dit is onaanvaarbaar dat leerders 25 jaar nadat Suid-Afrika ’n demokratiese land geword het, steeds onder die rasse-euwel gebuk moet gaan. “ ’n Skool is ’n plek waar elke leerder gelukkig moet wees. Al die leerders dra dieselde drag en betaal dieselfde skoolgeld. Ons verwag dat almal dieselfde onderrig sal kry.” Gerrit Rudolph, hoof van die skool, was by navraag steeds geskok oor die kritiek wat die geveg uitgelok het. Hy het gesê: “Ons is besig met ’n interne dissiplinêre proses. Verder het ek geen ander kommentaar nie.” Rudolph het Son na die Wes-Kaapse departement van onderwys verwys. Jessica Shelver, ’n woordvoerder van die departement, het gesê: “Die voorval word nog ondersoek. Die besonderhede is nog sketchy.” Volgens Shelver sal dinge duideliker wees nadat amptenare van die distrikskantore die skool besoek en met die ouers en skool se beheerliggaam vergader het. Die ouers van swart en bruin leerders is Donderdag weer by die skool vir antwoorde op hulle griewe.