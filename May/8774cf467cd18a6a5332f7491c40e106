TORNADO is weer die Tweede Liga-kampioen – vir eers. Die Mdantsane-span het die Swartkops Valley United Brothers (Subs) Saterdag op die Fairview-sportterrein met 4-0 geklop om hulle Tweede Liga-titel vir die eerste keer te verdedig. Tornado het 69 punte nadat hy 21 wedstryde gewen, 6 gelykop gespeel en net 3 nederlae gely het. Verander Die voormalige NFD-span Mthatha Bucks het tweede geëindig nadat hulle Birmingham City met 4-0 geklop het. Bucks is net een punt agter Tornado met 68 punte. Die Port Elizabeth Football Association (Pefa)-span PE Stars het die derde plek verseker met ’n sege van 3-1 oor Amavarvara. Maar alles kan verander omdat Future Tigers nie vir sy laaste wedstryd teen Bush Bucks opgedaag het nie. Die liga se reëls bepaal as ’n span drie keer in een seisoen versuim om by wedstryde op te daag, sal hy geskors word. Die punte wat spanne teen so ’n span gekry het, sal dan ook wegval. Dit verander die prentjie heeltemal en kan beteken dat Tornado die titel afstaan aan Bizana Pondo Chiefs, wat in die vierde plek geëindig het. Die Tweede Liga-woordvoerder, Isaac Klaas, sê daar is egter nog geen terugvoering oor dié ingewikkelde situasie nie. Die uitslae is: Subs 0, Tornado 4; Sibanye 3, Butterworth 0; Birmingham City 0, Mthatha Bucks 4; Bizana Pondo Chiefs 2, Peace Makers 0 (walk over (W/O)); Future Tigers 0 t Bush Bucks 2 (W/O); Amavarara 1, PE Stars 3; Matta Milan 6, Yaka United 2; Highbury 2, The Guys 0.