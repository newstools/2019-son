IMRAN Tahir het ’n harde veldtog in die Indiese Premierliga (IPL) agter die rug, maar is reeds weer reg vir die Wêreldbeker-toernooi. Dié draaier sal hom dié week in Kaapstad by Suid-Afrika se krieketspelers aansluit wat met ’n oefenkamp besig is voordat hulle Sondag na die toernooi in Engeland vertrek. Tahir het die IPL Sondag met die meeste paaltjies afgesluit. Hy het twee paaltjies vir die Chennai Super Kings (CSK) in die eindstryd teen die Mumbai Indians in Hyderabad geneem. Tahir het met 26 paaltjies in 17 wedstryde geëindig. Hy was baie besig, maar het CSK geloof vir die wyse waarop hy bestuur is. Tahir was op ouderdom 40 die oudste speler wat al in ’n IPL-eindstryd gespeel het. Hy en die Proteas se kaptein, Faf du Plessis, was met een lopie aan die verloorkant teen die Indians, wat die Protea Quinton de Kock in hul geledere gehad het. “Dit was ’n moeilike taak om na die Indiese spelers in hul agterplaas te boul,” het Tahir gesê. “Die Indiese kolwers ken die toestande en dan kry jy boonop met van die beste internasionale kolwers te doen. “Ek is egter baie tevrede met wat ek bereik het. Verlaat “Dit het harde werk geverg om sukses te behaal, maar ek is pragtig deur almal by CSK ondersteun.” ’n Protea-spanmaat, Kagiso Rabada (Delhi Capitals), het die naasmeeste paaltjies in die IPL geneem – net een minder as Tahir. Hy het egter die toernooi voortydig weens ’n rugbesering verlaat. De Kock was soos Tahir baie besig en het 16 wedstryde gespeel. Hy het met 529 die derde meeste lopies in die reeks aangeteken. Du Plessis was 12 keer in aksie en het met die kolf, puik veldwerk en leierskap ’n sleutelrol vir CSK vervul.