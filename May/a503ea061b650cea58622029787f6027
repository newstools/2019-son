HAAI, Sonlanders! Vandag plaas ons weer ’n kortverhaal uit die pen van KEITH MEYER. Hy noem dit Lotto se Twist. DENZIL en Juliette Sols is die paartjie wat in Bybelse terme beskryf sal word as “tot die dood ons skei”. ’n Onfeilbare, onafskeidbare liefde – so ken die dorpenaars hierdie twee lieflike mense. Denzil, wat as ’n petroljoggie by die vulstasie werk, suffer maar ’n helse hou om die pot aan die kook te hou. Juliette, sy aanvallige nooi, is die geduldige huisvrou wat sorg dat die huis aan die kant is en maak die lekkerste kos langs die R62. “Dit is so aangenaam om saans, ná ’n harde dag se werk, huis toe te kom en te weet ek gaan die lekkerste kos eet en die mooiste vroutjie vanaand wys hoe lyk ’n Karoo-maan in Dysselsdorp,” spog Denzil. En met R500 per week is dit net genoeg om van te leef. So luukses en ’n ryding is buite die kwessie. Almal in die dorp speel lotto om te kyk of Lady Luck ook haar boudjies vir hulle wil wys. Dis nou almal in die dorp, behalwe Denzil en Juliette. Dis ’n beginselsaak en die twee glo nie aan dobbel nie. ’n Advertensie op TV wys een aand: “Die jackpot staan nou op ’n duiselingwekkende R260 miljoen.” Die duiwel se agent begin aan Denzil karring. Dalk net dié een keer en dan weer sewentig maal sewe keer om vergifnis vra, dink Denzil. Toe vat hy R20 en koop vir hom ’n lotto ticket. Hy steek dit nogal in die Bybel weg anders skeur Juliette daai ticket op. Dit weet hy. Die dag ná die lotto-trekking hoor Denzil die ander ouens by die werk sê die lotto jackpot is gewen. Min gespin gaan hy maar aan met petrol ingooi. Daardie aand voordat hy gaan slaap, lees hy sy Bybel. En toe val die kaartjie uit. Nadat hy gebid het, kyk hy so vaak-vaak die lotto-nommers op sy fountjie. Hy begin bewe. Daar sien hy hy’t die hele jackpot geslaan. Daardie nag kan hy nie ’n oog toemaak nie. Ek gaan maar die ticket opskeur. My beginsels is meer werd as R260 miljoen, dink hy. Maar die duiwel se agent wys hom ál die rykdom van die heelal en wat hy alles met R260 miljoen kan maak. Sonder om vir Juliette te vertel, gaan eis hy toe sy geld by die lotto-kantore op. Mense weet ook nou al die wen ticket is in Dysselsdorp gekoop. En hulle begin dophou wie se lifestyle change. Die Sols-paartjie trek skielik uit die dorp na die Oos-Kaap. Teen hierdie tyd weet Juliette hulle is multi-miljoenêrs. En sy mind nou nie meer nie. ’n Paar maande later ry elkeen van hulle ’n Porsche. Hulle huis is die grootste paleis in Port Elizabeth. Selfs ’n security company pas die twee op. Daar is darem nog ’n stewige R200 miljoen in die bank. Maar dan word Juliette een nag ontvoer. Die ontvoerders eis R199 miljoen. Denzil is nou in ’n morele stryd met sy gewete gewikkel. Moet ek maar die R199 miljoen betaal en net R1 miljoen hou? Hy slaap sleg. Die sweet tap hom snags af en hy weet dit sal nie help hy roep die cops in nie. Nie eens die top cop in die land kan help nie, want die kidnapper is uiters professional. Dan laat weet Denzil die kidnappers: “Ek gaan nie betaal nie. Hou haar maar vir julle.” Daardie selfde nag verdwyn Denzil soos ’n dief in die nag. Intussen word Juliette al vir twee maande gyselaar gehou. “Om te dink ek het geglo hy’t my liewer as geld. Maar nou ja, money is the root of all evil,” noem sy aan haar ontvoerder. En soos die maande aangestap het, het Juliette en Xander, haar ontvoerder, ’n vriendskap opgebou. Dit het later meer as vriendskap geword. Denzil, wat intussen uit hiding gekom het, baljaar nou so met die geld en is behoorlik ’n glamour boy. Juliette besluit om wraak te neem op Denzil. “Ons gaan hom sy eie medisyne laat proe. Hy voel mos niks vir my nie. “En noudat ek in jou, Xander, my soul mate gevind het, kan ons hom maar plat speel,” sak ’n verbitterde Juliette af. Een oggend vroeg bel Ju­liette toe vir Denzil van haar selfoon af. Denzil skrik hom boeglam, maar try sy pose hou. Sy vertel hom sy het dit reggekry om te ontsnap en oorreed hom om haar in Port Elizabeth te kom haal. Juliette en Xander wag toe doodgeduldig by Summerstrand vir Denzil. Toe hy uiteindelik opdaag, slaan Xander hom oor die kop en druk hom in die boot van sy kar en ry terug na sy khaya. In die weke wat kom, sal Denzil gemartel word. Juliette en Xander slaap saam, voor Denzil. Denzil voel verneder. Hy kry net hulle oorskiet om te eet. Denzil soebat vir sy lewe en stem in om die helfte van sy miljoene aan Juliette te gee – die helfte van R150 miljoen. Dokumente word opgetrek, want Xander het ’n lawyer vir ’n vriend wat alles doen en hy sal in die miljoene deel. En daardie aand voordat die finale dokumente gesign moet word, organise Juliette en Xander ’n pool-paartie. Denzil is die enigste gas op dié paartie. Hulle vertel hom wat hulle met sy miljoene gaan maak. Denzil pleit by hulle dat hulle hom maar moet laat gaan, dan verdwyn hy heeltemal uit hulle lewe en sal niemand vertel wat gebeur het nie. Nadat die couple klaar lekker paartie gehou het, word die dokumente gesign. Juliette teken die dokumente eerste en daarna Denzil. Toe Denzil klaar geteken het, kry hy weer ’n skok – hy het die volle bedrag van R150 miljoen aan Ju­liette weggeteken. Die vonkelwyn se proppe skiet en die vrolike musiek pomp lekker soos die skelm paartjie Denzil se wonde insout. Dan is daar skielik ’n klop aan die deur. Daar staan die lawyer voor die driestuks met nog ’n stel dokumente in die hand. Hierdie keer teken Denzil en Juliette weer. Maar die dokumente lui: “Ons bemaak alles aan ons vriend advokaat Swarts indien ons saam sou sterf.” Drie skote klap ... ’n Deur word toegeklap en ’n sportmotor jaag weg ... Wat dink jy van hierdie storie? Enige voorstelle? SMS na 32369