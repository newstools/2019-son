AL HET die Warriors nie Krieket Suid-Afrika se T20-trofee gewen nie, het die span in die eindstryd hope karakter en veggees gewys. Dié eienskappe van sy span het die kaptein, Jon-Jon Smuts, gehelp om die teleurstelling van Sondag se nederlaag met 11 lopies teen die Lions op die Wanderers in Johannesburg te verwerk. Smuts was met ’n briljante kolfbeurt van 121 lopies sy span se grootste vegter. “Die nederlaag is ’n bitter pil om te sluk, want wanneer jy self goed doen, wil jy hê jou span moet wen,” het hy gesê. Smuts meen daar is baie oomblikke in die wedstryd wat wys waar die verskil tussen die spanne lê. “Temba Bavuma en Rassie van der Dussen het baie goed gekolf. “Ons het vyf paaltjies in die powerplay verloor. “Ons was die grootste deel van die wedstryd op die agtervoet, maar ons het teruggekruip. Dit was ’n moeilike teiken om te haal en aan die einde het ek net nie meer partners gehad nie.” “Die verlies van Lutho Sipamla kort voor die eindstryd weens ’n bobeenbesering was vir die War­riors ’n groot slag. Beserings is deel van die spel. Ons het egter nie goed geboul nie,” het Smuts gesê. Hy het toegegee die senuwees het die jong spelers gepla. Dit was dalk ’n rede dat die Warriors se vang- en veldwerk nie te waffers was nie. “Vir baie was dit hulle eerste eindstryd. Ek kan onthou met my eerste finaal was my senuwees gaar. Aanvallende “Nogtans voel ek ons jong spelers het geweldig gegroei namate die reeks gevorder het. In dié reeks het ons sewe nuwelinge ingespan.” Smuts meen die aggressiewe, aanvallende manier van speel is die regte benadering vir die Warriors en dít is hoekom hulle die eindstryd gehaal het.