SY HET 100 eendaagse wedstryde agter die rug, maar Marizanne Kapp voel sy het nog baie mikpunte wat sy op die krieketveld wil bereik. Die veelsydige Oos-Kapenaar het haar mylpaal gister in Potchefstroom bereik toe die Proteas teen Pakistan gespeel het. Pakistan het Kapp se groot dag bederf deur die Proteas met ag paaltjies te klop. “Om in 100 ODI’s te speel is ’n eer en voorreg, iets waaroor jy as ’n jongeling droom,” het Kapp gesê. “My eerste mikpunt was om vir Suid-Afrika te speel, wat nog van 100 wedstryde. “Daar was reeds baie hoogtepunte, soos om teen Engeland in die halfeindronde om die Wêreldbeker te gespeel het.” Dit is juis een van die 29-jarige Kapp se oorblywende mikpunte om saam met haar Protea-spanmaats die Wêreldbeker te wen. “Ek voel ook met die kolf kan ek ’n groter bydrae lewer. Hopelik sal ek dit vanjaar doen.” Toekoms Nog iets wat sy graag wil doen, is om in haar agterplaas ’n ODI te speel. “Dit is hartseer dat ek 100 ODI’s gespeel het, maar nie ’n enkele wedstryd daarvan in Port Elizabeth was nie. Hopelik speel ek in die toekoms in PE voor ek uittree.” Die Proteas se beseerde kaptein, Dané van Niekerk, en die instaan-kaptein, Suné Luus, het Kapp met haar mylpaal geluk gewens en haar werketiek geloof. “Kappie is in ’n klas van haar eie. Sy is die fiksste onder ons en werk harder as enige een aan haar vaardighede,” het Luus gesê. Die Proteas se afrigter, Hilton Moreeng, sê ook Kapp is uiters toegewyd. “Ons is baie gelukkig om so ’n speler te hê. Sy is ’n inspirasie vir die jonger spelers en altyd bereid om hulle te help,” het Moreeng gesê. Krieket Suid-Afrika se uitvoerende hoof, Thabang Moroe, is ewe trots op Kapp se bydrae tot vrouekrieket in Suid-Afrika. “Sy is een van die greats, nie net omdat sy 100 ODI’s gespeel het nie, maar ook omdat sy in baie seisoene een van die beste boulers in die wêreld is.”