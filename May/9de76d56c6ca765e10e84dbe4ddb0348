DIE liggaam van ’n man (36) is gisteroggend op ’n oop stuk veld in Babathanestraat in die Walmer- informele neder­setting in die Baai aangetref. Volgens inligting van die polisie het Mzwanele Memeta van Songolostraat veelvuldige kopwonde opgedoen. Sy liggaam en gesig is gedeeltelik verbrand. Die omstandighede rondom sy dood is in dié stadium egter nog onbekend. Lewend Die polisie ondersoek ’n saak van moord, maar geen verdagte is nog vir die moord op Memeta in hegtenis geneem nie. Volgens die polisie het ’n familielid Memeta die vorige aand nog lewend gesien. Enigeen met inligting wat die polisie kan help in hulle ondersoek, word versoek om die Walmer-polisiestasie te bel by 041 581 1496, die Crime Stop-sentrum by 086 001 0111 of hulle naaste polisiestasie. Alle inligting is vertroulik en inbellers het die reg om anoniem te bly.