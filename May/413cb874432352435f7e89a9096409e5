“EK DINK Tottenham het sy naam reeds op die trofee.” Harry Redknapp, voormalige Tottenham-breier, voorspel Spurs is bestem om Liverpool in die eindstryd van die Champions League te klop. Hy hou ook dik dat Spurs se breier, Mauricio Pochettino, ook nie die klub in die somer gaan los nie. Redknapp glo die sterre lê in sy voormalige span, Tottenham, se guns eerder as in Liverpool s’n. Pochettino en Jurgen Klopp gaan op 1 Junie in die Wanda Metropolitano probeer om Europa se sokker­koning te word. Gunsteling Klopp se span se harte was gebreek op die laaste dag van die Premierliga-seisoen toe Manchester City van agter af teen Brighton gekom het om die titel weg van hulle te neem. Terwyl Liverpool die Liga-titel misgeloop het, is hy die gunsteling om sy Engelse mededingers in die Spaanse hoofstad te klop en sy indrukwekkende seisoen met silwerware af te rond. Redknapp, wat in 2010-11 in beheer van Spurs was in die Champions League, meen sy voormalige span is egter bestem vir die titel. “ ’n Mens kry net die gevoel dat Tottenham sy naam op die trofee kan kry,” het Redknapp aan Sportsmail gesê. “Hulle het deurgegaan net toe dit gelyk het of hulle in die uitklopfase op pad uit is. Hulle het ’n laasteminuut-doel aangeteken. “Dit is drama ná drama ná drama – nes die Manchester City-wedstryd waarvan die uitslag deur ’n VAR-besluit bepaal is. “Ek is ’n groot fan van albei klubs, ek is ’n groot Liverpool fan, maar ek het net ’n gevoel dat Tottenham dit sy jaar kan maak.” Die skaal is swaar gelaai in Liverpool se guns, hoofsaaklik as gevolg van sy vooraanstaande drietal – Mohamed Salah, Sadio Mane en Roberto Firmino. Maar terwyl Liverpool se alomteenwoordige bedreiging dalk wel vir Spurs ’n rede tot kommer kan wees, glo Redknapp dat Pochettino se eie aanvalsopsies gevrees moet word. Daar word steeds oor Spurs se talisman, Harry Kane, getwyfel vir die Madrid-skouspel, maar Lucas Moura het in sy afwesigheid meer as net sy skoene gevul. - dailymail.com