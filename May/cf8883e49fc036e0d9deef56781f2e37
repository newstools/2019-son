DIE gay haarkapper van Eersterivier wat van Orderick Lucas se ontvoering aangekla is, het gister bewend gehuil toe hy hoor hy face ook ’n klag van moord. Melvin Volkwyn se familie en ondersteuners was geskok toe die staatsaanklaer die klag in die Blue Downs-landdroshof announce. Een van die vroue het sy naam kliphard uitgeroep. Volkwyn het oogkontak vermy en sy trane met sy oranje sweetpaktop afgevee. Orderick (1) se half ontbinde lyk is op 2 April in ’n drein in Wittebolstraat gevind. Hy was langer as ’n week vermis. Sy liggaampie is eers weke daarna uitgeken. Sy ma, Davideen Lucas, sê sy het Orderick op 24 Maart in Volkwyn se sorg gelaat toe mense van die gemeen­skap haar oor ’n gesteelde foon aangerand het. Volkwyn het al vantevore na Orderick gekyk en was lief vir die kind, het Davideen toe gesê. Die hof het gister gehoor die staat gaan borgtog teenstaan. Die borgtogaansoek kon egter nie aangehoor word nie omdat daar nie enduit ’n landdros beskikbaar was nie. Verder was die moord­dossier nog nie gereed vir die hofverrigtinge nie. Die staatsaanklaer het gevra dat die aansoek Vrydag aangehoor word. Uitdagings Volkwyn se lawyer, Crystal Paulse van Legal Aid, was nie happy daaroor dat die saak nie kon voortgaan nie. “Ek het begrip vir die hof se logistieke uitdagings. Die ondersoekbeampte was egter bewus daarvan dat die saak in April uitgestel is vir die borgtogaansoek. Hy moes dus voorsien het dat die dossier hier is.” Paulse het die hof meegedeel dat Volkwyn in die Goodwood-tronk gedreig word. “Hy versoek dat hy tot Vrydag in ’n enkelsel by die Mfuleni-polisiestasie aangehou word.” Die landdros het dié toegewing gemaak. Volkwyn se vriende en familie­ was voorheen baie vocal by die hof. Hulle het voet by stuk gehou hy is nie tot so iets in staat nie. Gister was hulle in skok en kwaai skaam vir die media. Davideen en klein Orderick se ouma Cornelia Lucas het nie gister die hofverrigtinge bygewoon nie. Orderick word Saterdag begrawe.