HY WORD dié week as agste premier van die Wes-Kaap sedert 1994 ingehuldig en Son op Sondag het ag vrae aan Alan Winde gestel. Earl September (ES): Daar is baie – selfs DA-ondersteuners – wat tydens die verkiesingsveldtog gevra het wie Alan Winde is. Is jy nog seker jy is die regte persoon vir die job? Alan Winde (AW): Ek moet wees. As jy die uitslae sien, dan weet jy watter groot taak wag. Ek is seker almal wat hulle hand opgesteek het, het dit eers deurdink. Niemand steek ook net die hand op vir die pos nie, almal doen dit om te wen. Voor die aankondiging van die benoeming het ek en Bonginkosi Madikizela, die provinsiale leier, vir mekaar gesê ongeag die uitslag gaan die een die ander een ondersteun. Toe, sekondes nadat die DA-leier, Mmusi Maimane, die kandidaat aangekondig het, het Bongi hom na my gedraai en gesê: “Geluk, Alan, ek is agter jou. Kom ons gaan wen.” ES: 55% is ’n goeie mandaat, maar dis steeds ’n afname in julle steun. Is dit omdat jou gesig op die plakkate was? AW: Dis ’n mengsel van dinge, en ja, ek is dalk nie so bekend soos Helen Zille­ nie. Miskien is dit omdat mense upset was oor die waterstorie, die binnegevegte in die DA of die veranderinge in die politieke omgewing. ES: Daar is drie nuwe politieke partye in die wetgewer. Het hulle van jou steun weggevat en wys die kiesers vir die DA hulle het ander opsies? AW: Ja, beslis. Dis demokrasie en dis wat interessant is van Suid-Afrika. Mense verander hulle steun om talle redes. Dalk ’n pothole voor hulle huis of hulle lees ’n fake nuusberig in die sosiale media. ES: Alkohol speel ’n groot rol in gesinsgeweld. Hoe pak ons dit aan in die stryd teen geweld? AW: Daar is met die alkohol game changer al baie werk gedoen. Ons moet die balans vind, want aan die een kant het jy die abuse wat ons samelewing vernietig en aan die ander kant die ekonomie met wynplase, eetplekke en toerisme. ES: Die Skolewet gee beheerliggame die mag om toestemming te gee vir die verkoop van drank op skoolpersele buite skooltyd. Wat is jou persoonlike mening? AW: Ek steun dit. Ons skole kort hulpbronne en moet besluite kan neem oor fondsinsameling na-ure op skoolgronde. Dis wat die wet toelaat. Ek moet byvoeg ons soek nie korrupsie in skoolbeheerliggame waar lede deur besighede beïnvloed word nie. Daar moet in die beste belang van die skool opgetree word. ES: Werkskepping is broodnodig en jy sal nóg beleggers na die Wes-Kaap wil lok. Met die Kaapse sakekern reeds beknop, waar sal hulle gestasioneer wees en word daar na ekonomiese hubs buite die Kaapse middestad gekyk? AW: Ons sal beslis wil voortbou op ons suksesse, veral toerisme en agri-verwerking. Baie van dié toerisme- en agri-projekte is buite die Kaapse sakekern. ES: Wat het jy uit die verkiesingsveldtog geleer en wat is jou tekortkomings waarop jy sal moet verbeter om die provinsie suksesvol te kan lei? AW: Dis anders om lid van ’n span te wees en jy fokus net op ’n afdeling as om premierskandidaat te wees en oral te fokus. Ek is na plekke waar ek nie normaalweg sou gaan nie en het in dié tyd goeie en slegte dinge gesien. Dis goed vir politici om te weet wat hulle swak punte is en om hulle sterk punte te gebruik om daardie swakheid aan te spreek. Ek is nie ’n opvoedkundige of gesondheidsdeskundige of behuisingskenner nie, maar ek is bereid en gereed om te leer. ES: Oorweeg jy dit om departemente te skei of saam te voeg? AW: Dis alles opsies en ’n baie moeilike proses. Jy’t kollegas, nee, vriende, met wie jy ’n verhouding opgebou het, maar jy weet ook dinge kan nie net dieselfde bly nie en jy moet nuwe, jong bloed inbring. Vir my is dit belangrik om eers te kyk na wat ons beloftes was. Watter departemente kan geskei of saamgevoeg word en dan name daaraan te koppel. Dis die moeilike deel, maar dis leierskap. ES: Watter raad het Helen Zille jou gegee? AW: Sy is passievol oor ’n paar programme uit haar termyn. Dis dalk eerder aan my genoem om dit nie te laat verdwyn nie ... Dit gaan nie oor raad wat Helen my gegee het nie, maar die rol wat sy nog kan speel. Ek weet as ek raad nodig het, sal ek haar kan bel. Ek hoop ook om van ander voormalige premiers en LUR’e te kan leer. Iets wat politici nie genoeg doen nie, is om tekortkominge te erken, hand op te steek en uit te reik. Dit gaan daaroor om dienslewering saam te verbeter.