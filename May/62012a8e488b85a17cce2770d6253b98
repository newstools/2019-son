DIE cops het verskeie verdagtes vir onderskeidelik roof en verkragting gevang. Twee van die verdagtes is gisteroggend vroeg in Brown’s Farm gearresteer nadat hulle na bewering ’n plasma-TV en DVD-speler gesteel het. Dié twee gewapende verdagtes van onderskeidelik 23 en 19 jaar oud het die huiseienaar, wat geslaap het, met ’n vuurwapen gedreig. Die cops het die verdagtes kort ná die voorval gearresteer. Afgebreek In ’n soortgelyke voorval wat Dinsdag omstreeks 03:00 in Nyanga plaasgevind het, het diewe ook by ’n huis ingebreek. Die verdagtes het die veiligheidshek by die huis in Abonwabisistraat afgebreek. Hulle het die huiseienaar met ’n vuurwapen gedreig, geld geëis en selfone gesteel. Die cops het later een van die verdagtes (21) gearresteer. Hy word ook verbind met gewapende roof, waar twee selfone beroof was. Gegryp Intussen het twee verdagtes van tussen die ouderdomme van 19 en 23-jaar in die Wynberg-landdroshof vir verkragting verskyn. Die klag is dat twee meisies van 14 en 16 jaar oud gegryp is, terwyl hulle Maandagaand in Khetshastraat in Brown’s Farm gesels het. Die meisies is met ’n vuurwapen gedreig en na ’n shack geneem, waar hulle herhaaldelik verkrag is. ’n Derde verdagte word nog deur die cops gesoek.