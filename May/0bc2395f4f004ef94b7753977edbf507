DIE Suidoosterfees, wat Kaapse leefstyle, kulture en verskeidenheid in die spotlight plaas, help blinde mense ook. Die Suidoosterfees het met Olympic International kragte saamgesnoer om die inisiatief Share A Pair te begin. Deur die Voetsool-projek is skoene aan die groep Innovation for the Blind in Worcester geskenk. Dié organisasie help swaksiende mense bemagtig sodat hulle hul volle potensiaal kan bereik. Gaste het die skoene geskenk by die verjaardagviering van Anet Pienaar-Vosloo op die Suidoosterfees. Sy bied Mooi op Via aan. Gevra “Ek het my vriende genooi om by my aan te sluit by ’n aanbieding van Poskaarte uit Parys deur Jacobi de Villiers en Danie Theron. “Ek het hulle gevra om ’n paar skoene te bring, pleks van ’n geskenk. Ek was absoluut uit die veld geslaan oor die klomp skoene wat die mense gebring het!” Dit maak haar hart warm dat Innovation for the Blind die skoene kan gebruik. Fahiem Frizlar, die bemarkings­bestuurder van Bolton Footwear, sê: “Ons sê dankie aan Anet en die Suidoosterfees vir hulle bystand met die Share A Pair-inisiatief. “Mense kan hulle ou skoene in Olympic International se blikke sit. Dit word versprei na organisasies soos Innovation for the Blind.” Corrie Malan van Innovation for the Blind sê hulle sorg vir meer as 400 grootmense.