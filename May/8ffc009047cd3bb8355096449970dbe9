DIE winkels in Commercialweg in Port Elizabeth was gisteroggend skaars oop toe die geluid van skote shoppers in verskillende rigtings laat spat het vir skuiling. ’n Winkelier, Anamul Mohammed (36), is doodgeskiet – glo vir ’n pie. ’n Hawker wat uit vrees vir sy lewe anoniem wil bly, sê: “Een van die twee verdagtes het hier naby my stalletjie gekom met ’n vuurwapen in die hand. “Hy het agter ’n bakkie gaan staan. Ek het gedog hy gaan die bakkie steel om weg te kom, maar toe trek hy ander klere aan en loop rustig taxi rank toe. Asof hy niks gedoen het nie.” Nog ’n omstander sê: “Ek het gesien hoe twee mans met vuurwapens oor die pad loop. Ek kon nie glo wat ek sien nie, want hulle was so cool en kalm.” Ander winkeliers in die omgewing het in ’n privaat motor met Mohammed na ’n hospitaal gejaag, maar hy is op pad soontoe oorlede. “Hy het van die bolyf af erg gebloei. Die mense wat nader aan hom was, sê hy het twee koeëlwonde aan die kop gehad,” vertel ’n bron. ’n Winkelier van Pakistanse afkoms meen Mohammed is vir ’n pie geskiet. “Hoe kan hulle ’n goeie mens vir ’n pie wil skiet? Hoe kan iemand oor ’n pie doodgaan? “En kyk net al die diefwering aan sy winkel. Hy het dit opgesit uit vrees vir die drug addicts wat ons daagliks beroof,” vertel die ander winkelier. Volgens kol. Priscilla Naidu, polisiewoordvoerder, het die voorval 09:30 gebeur. “Daar word beweer die verdagte het by die take­away-winkel in Commercialweg ingegaan en ’n pie bestel. “Die eienaar, wat by die deur was, is twee keer in die bors geskiet, waarna die verdagte daar weg is sonder om die pie te vat.” Sy sê die motief vir die voorval is nog onbekend.