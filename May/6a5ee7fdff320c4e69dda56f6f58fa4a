’N MAN (32) van Bethelsdorp is Vrydag lewenslank tronk toe gestuur vir die moord op sy eksmeisie. Op 11 November 2017 was Vivian Selloane Morai (27) by haar huis in Greenfields in die Baaise Northerns toe die beskuldigde, Sibongiseni Sotomela, daarheen gegaan het en voor haar huis gewag het. Hy het haar op haar selfoon gebel om na buite te kom, maar sy het geweier. Hierna het Sotomela die huis se deur oopgetrap en die huis binnegegaan. Sotomela het Morai se suster, wat in daardie stadium in die kombuis was en hom toe probeer keer het, oorrompel sodat hy verder die huis kon binnegaan. Morai het probeer om Sotomela by die kamer uit te sluit, maar hy het die deur oopgedwing. Morai is verskeie kere met ’n mes gesteek en het gesterf nog voordat sy mediese behandeling kon kry. Sotomela het hom die volgende dag aan die polisie gaan oorgee. Hy is op borgtog van R800 vrygelaat, maar is sowat ’n jaar gelede weer in aanhouding geplaas nadat hy sy borgtogvoorwaardes verontagsaam het. Sotomela het in aanhouding gebly totdat hy Vrydag gevonnis is. Ten tyde van die moord was Morai en Sotomela nie meer in ’n verhouding nie. Die motief vir die moord was jaloesie. Genl.maj. Thembisile Patekile, gebiedsbevelvoerder van die Mountweg-polisie, het die ondersoekbeampte in die saak, AO Osher Bergman, geprys vir die vonnis.