’N GROEPIE oudleerders van Hoërskool Kyle­more het die inisiatief geneem om terug te ploeg in die skoolgemeenskap. Malcolm Mentoor, Mark Alexander, Lynn Roux en Rosette Williams meen dis baie belangrik as oudleerders om terug te gee aan die gemeenskap wat hulle gevorm het. Dinsdag het die groepie wat in 1996 aan die Hoërskool Kylemore gematrikuleer het, hulle eerste skenking oorhandig. Die skool se rugby- en netbalspanne is nuwe stelle sporttruie ryker. Dit was ’n baie groot eer vir hulle om hierdie goeie daad te doen. Mentoor vertel: “Ons het onlangs ’n skoolreünie gehou toe hierdie idee opkom. Nadat ons met idees geworstel het oor hoe om terug te ploeg, het ons besluit om ’n Kylemore-beursfonds te stig.” Mentoor sê hy kan sien hoe swaar dit by staatskole gaan. Daarom moet hy van sy kant af iets doen om te help. “Dit hoef nie noodwendig geld te wees nie,” voeg hy by. Die A-span se rugby-afrigter, Lionel Meyer, sê hy is bly en die skool waardeer dit. “Die skool het dit nodig vir vooruitgang,” sê Meyer. Beïndruk Hy noem ook dat dit ’n groot impak op die skool en die gemeenskap het. “Ons moedig alle oudleerders aan om dieselfde te doen en op een of ander manier terug te gee,” voeg Meyer by. Die inisiatief het nie net die skool se leerkragte beïndruk nie, maar selfs die leerders. Lorenzia Smit, die skool se hoofmeisie, sê dit is die eerste keer dat sy so iets sien. “Dis ’n groot inspirasie vir my om ook eendag terug te ploeg aan die skool,” sê Smit. Mentoor moedig ook ander aan om by die beursfonds aan te sluit. Hy noem dat enige een ’n bydrae kan maak. Die fooi wat elke lid maandeliks gee, is slegs R50. 