’N GESTREMDE couple sit nou nog en wag vir die DA sodat hulle hulle kruisie kan gaan maak. Dis al ’n week ná die verkiesings, maar Chris Petersen (68) en sy vrou, wat nie haar naam wil gee nie, van Kuilsrivier wag steeds om hul spesiale stemme uit te bring. Petersen vertel diep teleurgesteld dat lede van die DA sy huis sowat twee weke gelede besoek het. Hy’s toe belowe een van die party se leiers sal op 6 of 7 Mei na hulle huis kom sodat hulle geneem kan word om ’n spesiale stem uit te bring. Petersen voeg by: “Vir my is daar gesê ek moenie worry nie. “Hulle sou sommer tot by my huis gekom het. “Hulle het eintlik na my dogter kom soek toe hulle die belofte aan ons kom maak het.” Petersen, ’n oortuigde DA-ondersteuner, sê hy voel dat hy nie nou deel aan die party se mandaat het nie oor sy reg om te stem hom ontneem is. Hy vaar uit: “Die DA konsentreer te veel op ander partye. Hulle bly in die hof met die ANC. “Hulle moet hulle werk in die gemeenskappe doen en op hulle kiesers konsentreer. “Dit was vir my eintlik verbasend dat ek hulle in die strate gesien loop het. “Destyds het dit glad ge­wemel en sou hulle jou drumpel deurtrap. “Dit irriteer jou later.” Petersen sê dis egter die tweede keer dat die DA hom ’n kop aansit. Hy verduidelik: “Met die laaste verkiesing het ek nog met krukke geloop. “Hulle het toe ook belowe hulle sou na my huis kom, maar toe het hulle ook nie gekom nie.” Petersen se vrou sê haar man was glad laas week met sy rystoel gereed om die reën te trotseer om te gaan stem, so ywerig was hy. Onderskat Sy sê: “Dit was koud en nat en ek het vir hom gesê dis malligheid. “Ek stel glad nie belang nie ...” “Hulle onderskat ’n mens se integriteit en intelligensie!” Getruida Booysen, die egpaar se huishulp, was teenwoordig die dag toe die DA-beamptes hulle beloftes kom maak het. Sy vaar uit: “Hulle het nie eens gevra of ons geregistreer is nie. “Daar is ook nie eens aan my aangebied om ook saam met die Petersens tuis te stem nie, aangesien ek na hulle kyk.” Dirk Linde, ’n woordvoerder van die DA, sê hulle mense het die egpaar Petersen se besonderhede beslis aan die Onafhanklike Verkiesingskommissie (OVK) deurgegee. Linde voeg by: “Dit is die eerste keer dat ek hoor mense wat ’n spesiale stem gekry het, het toe nie gaan stem nie. “Die egpaar moes gebel en ons in kennis gestel het. Dis ’n jammerte dat die DA nou twee stemme verloor het.”