AG NEE! Wat maak julle? Dié vraag is gerig aan die Nasionale Eerste Liga-kam­pioen, Stellenbosch FC. Dit volg nadat dié Premierliga-nuweling behoorlik wenkbroue laat lig het toe hy skielik koppe laat rol het by sy span. Son is ingelig dat Steve Barker, Stellies se ervare afrigter, nou besig is om huis skoon te maak met sy tegniese span. Ons verstaan dit is om sy eie personeel van AmaZulu en Tuks in te bring. Barker het André Bronkhorst (doelwagter-afrigter), Sharan Vassan (biokinetikus), Daniel de Wet (ontleder) en Malcolm Loggenberg (kit manager) almal in die pad gesteek. Kyk, Barker is baas en klap die sweep by die klub, maar hy maak beslis ’n groot fout met dié oorhaastigheid. Onthou wat in die verlede gebeur het met spanne soos Chippa United wat ook destyds wholesale changes gemaak het toe hy promosie na die PSL gewen het. Dit het hom nie baie ver gebring nie. Boonop is dit ook nie moreel reg nie. Bronkhorst-hulle is al van die begin af by die span toe die naam van Vasco da Gama na Stellenbosch verander het. Die voormalige Bafana Bafana goalie spog ook met die beste rekord. Hulle het dié seisoen die minste doele afgestaan. Die spelers se fiksheid was second to none en daar was bitter min beserings aan sleutelspelers. In ’n eksklusiewe onderhoud met die gesoute goalie coach het hy sy misnoeë teenoor Son uitgespreek. “Ek voel bedrieg,” het Bronkhorst gesê. “Net die ander dag het hy (Barker) gespog dat hy die beste tegniese span in die land het. “Hy het selfs verder gegaan deur te sê dat ons prestasie life-changing vir ons almal sal wees. “Maar kyk wat maak hy.” Barker het op sy beurt gesê hulle is besig om die tegniese span op te beef. Doeltreffend “Kyk, dit gaan nie vir die senior span wees nie, maar ons het nou ook ’n MDC-span en junior strukture,” het Barker verduidelik. “Ons wil ook ’n mediese afdeling hê. Met die high performance moet jy in ’n posisie wees om doeltreffend te wees,” skerm die voormalige AmaZulu-breier.