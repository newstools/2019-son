DIE polisie en Oos-Kaapse onderwysdepartement (OKOD) het bevestig dat dit twee gangs was wat gister op mekaar geskiet het naby laerskole in die Baai. Die leerders is erg getraumatiseer en die polisie monitor die situasie. Kol. Priscilla Naidu, ’n polisiewoordvoerder, sê die polisie se prioriteit is om vuurwapens uit die noordelike gebiede te verwyder. Daarom deursoek hulle die huise, strate en hideouts van bekende bendelede. “Vandag (gister) om 11:00 het taktiese-taakspan-lede (van Gauteng) voetpatrollie gedoen in Barberryweg en onmiddellik gereageer toe twee rival bendes op mekaar begin skiet in ’n oop ruimte naby ’n skool. “Een verdagte is gearresteer met ’n 9 mm-pistool in sy besit,” sê Naidu. Die openbare-orde-polisie van die Baai het ook ’n 27-jarige man in Blueberryweg gearresteer vir die onwettige besit van ’n vuur­wapen en ammunisie. “Lede het (te voet) gereageer op die skietery. Hulle het inligting van ’n gemeenskapslid ontvang oor ’n verdagte wat by ’n jaart in gehardloop het,” sê Naidu. Gekonfiskeer Die polisie het gesien hoe die verdagte ’n vuurwapen in die jaart gooi en weghardloop. Hulle het hom gevang en ’n .38-rewolwer gevind. Sedert Vrydag is ag vuurwapens gekonfiskeer en altesaam 12 verdagtes gearresteer in aparte gevalle. Naidu sê gister is vyf vuurwapens gevind en sewe mense gearresteer. Die OKOD is bewus van die skietery. Mali Mtima, woordvoerder van die OKOD, sê die skietery was baie erg die naweek. Dit het Sondagaand en gisteroggend vererger. “Toe hy daarvan hoor, het die distriksbestuurder die twee skoolhoofde gebel. “Hy het hulle aangeraai om die situasie te monitor en te doen wat die beste is vir die leerders se veiligheid,” sê Mtima. “Dit sluit in om die leerders nie te laat gaan as ’n skietery uitbreek nie, maar om hulle in die klas te hou. Beskerm “Hulle moet ook die ouerbeheerliggaam en ouers inlig om op die uitkyk te wees omdat die kleintjies ’n groot kwessie is vir ons en ons beskerming nodig het.” Mtima sê dit is die ouers, ouerbeheerliggaam en polisie se gesamentlike plig om die kinders te beskerm teen die bendegeweld.