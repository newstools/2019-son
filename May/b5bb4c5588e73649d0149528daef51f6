AS DIT nie was vir Jack die polisiehond en ’n sersant in die Baaise honde-eenheid nie, het vier hijackers dalk weggekom. Kol. Priscilla Naidu, polisiewoordvoerder, sê ’n 34-jarige man het Dinsdag 05:30 in NU4A in Motherwell uit sy erf gery. Hy was op pad om skoolkinders te gaan oplaai. Drie onbekende mans het hom oorrompel. Hulle het hom gegunpoint en in sy voertuig, ’n Quantum-minibus, weggery. “Die voertuig se tracker is geaktiveer en die polisie het dit getrack na die agterkant van ’n winkel in Trompstraat in Mis­sionvale. “Polisielede het vier verdagtes gevind wat besig was om die nommerplate en strepe van die voertuig te verwyder. “ ’n Man van 27 jaar oud is gearresteer en ’n speelgoedgeweer is in sy besit gevind. Die ander verdagtes het laat spaander,” sê Naidu. Dit is tóé dat sers. Volente Baatjies en Jack, haar vierpotige kollega, dieper ondersoek ingestel het. Toe Baatjies en Jack ’n spazawinkel ingaan, het die eienaar aangedui twee mans het wegkruipplek kom soek en hom met ’n mes gedreig. Baatjies het die garage binnegegaan deur ’n skuifdeur. Toe die verdagtes weier om uit te kom, het sy Jack losgelaat. Die twee verdagtes het nie vir Jack geflous nie en hy het hulle al skuilende agterop ’n bakkie gekry. Die mans (23 en 33) is gearresteer. “Nadat Baatjies dié twee gevang het, het inwoners haar ingelig nog ’n verdagte is gesien waar hy na die agterkant van ’n huis in dieselfde straat gehardloop het. “Sy het saam met Jack gegaan, wat die verdagte (27) agter ’n shack gekry het. Die verdagte het sy been gebreek toe hy van ’n dak afgespring het,” verduidelik Naidu. Al vier verdagtes is gearresteer en word vir motorkaping aangehou. Getackle Baatjies en Jack het in November 2018 begin saamwerk. Jack het vantevore gewerk met ander beamptes in Makhanda en Humansdorp. Jack is vol energie en het al vele verdagtes getackle. In Maart het hy en Baatjies vir die eerste keer arrestasies uitgevoer toe hulle twee rowers gevang het. Naidu sê Jack is welbekend in honde-eenheid-kringe vir sy puntige ore. Sy voeg by Baatjies kan enige tyd op hom staatmaak om misdadigers uit te flush.