NOG ’n uitstel in die wheelie bin-saak kraak hofgangers se vertroue in die regstelsel. Hofgangers wat al jare die Gafsa Roberts-moordsaak volg, kla daar is darem vreeslik baie uitstelle. Gafsa (61) se seun, Shakoor Roberts (25), staan tereg op ’n klag van moord nadat sy ma se lyk in 2015 in ’n wheelie bin gedump is. Volgens die lykskouing is Gafsa erg mishandel. Drie dae nadat sy vermis geraak het, is haar liggaam in ’n wheelie bin voor haar huis in Winterhoekstraat in Tafelsig gekry. Shakoor is dieselfde dag gearresteer. Ná talle uitstelle het die wiele weer grondgevat en kon die saak begin. Dinsdag was die hofsaal stampvol, maar die saak is skielik weer uitgestel omdat die staatsaanklaer ’n verskoning gehad het. Toe die landdros die saak weer uitstel, het hofgangers hoorbaar gebrom. Hulle het goed soos “jô, al weer!” en “dis k*k” gesê terwyl hulle ontevrede uit streekhof B geloop het. Grace Malgas, wat die hofsaak nou al vier jaar volg, het gesê sy is al op short-time gesit omdat sy so baie uit die werk bly om by die hof te wees. Malgas het vertel: “Gafsa was my beste vriendin. So, ek wil hoor wat die mense in die hof te sê het, veral dié wat so lekker lieg!” Sedert die saak in 2015 begin het, is baie van die getuies al dood. Leeg Malgas het gesê sy voel sterk dat die staat hulle fail. “Drie mense het al tydens die hofsaak afgesterf.” Volgens Malgas het hierdie drie getuies baie belangrike dinge gesien. Sy kon die drie ook by die naam noem. Hulle was Mymoena Moses, wat glo Gafsa se lyk gevind het, Gairo Abrahams, wat glo gesien het hoe Shakoor die drom leeg gepak het, en Clinton Abrahams van Mitchells Plain wat Gafsa se klere in die veld gekry het. Son het vantevore berig oor Clinton (28), wie se pa, Sedick, hom in Januarie verlede jaar weens sy probleme met tik dood gelem het. Volgens Malgas wil sy net justice vir haar bestie hê. “My vriendin se lyk is verbrand. Daar was blase aan haar liggaam! Hoekom moes die moordenaar so wreed gewees het?” Die saak word môre hervat. 