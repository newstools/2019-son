KLAGTES van beweerde rassisme en blatante agterbaksheid het Wes-Kaapse skolenetbal soos ’n bom getref. Ontstoke ouers reken hulle is nou net mooi keelvol oor die onreg en onreëlmatigheid wat in dié sport heers. Ouers bevraag­teken veral die keuringproses van die Westelike Provinsie se skolespan omdat “gedugte en talentvolle” spelers glo nie gekies word vir unies en provinsiale spanne soos die WP nie. “Dis omdat hul velkleur nie wit genoeg is nie,” beweer een van die omgekrapte ouers, Michelle Har­tog. Sy sê sy kan nie glo daar heers 25 jaar ná die begin van demokrasie nog sulke “verkramptheid” nie, en dit nogal in juniorsport. Volgens Hartog het sy tot aksie oorgegaan nadat haar 13-jarige dogter, wat aan die Hoërskool Rustenburg skoolgaan, glo onder skerp kritiek deurgeloop het. “Dis met utter disgust dat my dogter die skynheiligheid van selectors soos Louise Cameron en Marie le Roux moet ervaar,” het sy teenoor Son uitgevaar. “Hulle het g’n clue wat hulle aan ’n jong kind se moraal doen nie. Dis net wit spelers wat gekies word, want hulle kan betaal om op toere te gaan. “Hoe kan hulle vir ons sê die kinders sê hulle is kwotas?” wou sy weet. Nog ’n ouer, Vanessa Ceasar, wie se dogter Kaylee die Hoërskool Portlands bywoon, sê ná 25 jaar in netbalkringe het sy nou als gesien. Volgens Ceasar het hulle al moed opgegee met die “losing battle” teen die samestelling van provinsiale en uniespanne. “My dogter is die laaste drie jaar gekies, maar dit gaan nie net oor háár belange nie. “Ek is al lank betrokke met netbal. Wat die selectors doen, is baie onregverdig. “Ek het in 2017 ’n brief aan hulle geskryf om vas te stel watter kriteria hulle gebruik, maar niks het daarvan gekom nie. “Daar was ’n hele paar meisies van Delft wat in die onlangse proewe baie talent getoon en goed vertoon het, maar hulle is nie gekies nie,” sê Ceasar. Glenda Dickenson, voormalige senior keurder wat in 2009 goud gewen het met die WP se ontwikkelingspan, sê dis skandelik wat met talentvolle spelers gebeur. “Kyk, laat ons eerlik wees, dis steeds wit mense wat die show run,” sê Dickenson. “Dis kommerwekkend hoe hulle die kinders as pawns gebruik. Die keurders weet lank voordat hulle nog die court vat wie gekies gaan word en wie nie. Dis ’n jammerte, want die kinders speel hulle hart uit. “Ek was ook ’n selector en het baie baklei omdat jy neutraal moet wees. Ek is vír ontwikkeling en die groei van die sport, maar wat van die selectors doen, laat die sport agteruit boer,” het Dickenson – die eerste bruin umpire met ’n NSA-gradering – gesê. Intussen het die voorsitter van Wes-Kaapse Skolenetbal, Marie le Roux, gesê hulle is bewus van Hartog se ontevredenheid en is in die proses om dit aan te spreek. Einde “Kyk, die ouer kan nie die klag as individu lê nie omdat die skóól met ons geregistreer is. Dit moet deur die skóól gaan. Ons het dit ook reeds ontvang en is in die proses om dit dringende aandag te gee,” laat hoor Le Roux. “Almal voel sy kind is goed genoeg en ons gaan uit ons pad om dit aan te spreek. “Aan die einde van die dag wil ons ook ’n regverdige proses hê. “Ons uitgangspunt is om die proses so regverdig as moontlik te maak.”