DIE Baaise polisie ondersoek ’n saak van aanranding met die doel om ernstig te beseer nadat ’n jong man op ’n quad bike ’n bejaarde man te lyf gegaan het. Kapt. Sandra Janse van Rensburg, polisiewoordvoerder, sê die 67-jarige man het blykbaar die jong lat in Lor­raine gekonfronteer oor die outjie glo erg roekeloos op sy quad bike gery het. Daarna het die jong skurk glo die bejaarde lelik aangerand. Dít ten aanskoue van verskeie ander motoriste wat in daardie stadium daar verbygery het. Die bejaarde het na die Walmer-polisiestasie gesukkel om ’n klag te probeer lê, maar hy kon nie omdat hy weens die aard van sy beserings dringend mediese behandeling nodig gehad het. Janse van Rensburg sê die polisie het solank namens die bejaarde ’n klag geopen, maar die uncle moet nog self ’n formele verklaring aflê. Die 26-jarige verdagte is gisteroggend gearresteer en sal vandag in die Baaise landdroshof verskyn.