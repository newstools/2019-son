RAMADAAN is nie net ’n maand waarin opofferings gemaak word nie; dis ook ’n tyd waarin die gees van liefdadigheid teenoor jou medemens veral belangrik is. En dié gees is presies wat vandeesmaand weer gedemonstreer is. Die plaaslike moskee, goedhartige individue, klubs en verskeie organisasies het ’n groot straat-boeka gereël vir die behoeftiges van Parkwood in die suidelike voorstede van Kaapstad. Sowat 4 000 mense het van oral in dié armoedige gemeenskap gekom om aan te sit en ’n aandete saam te geniet langs ’n feestafel van meer as ’n kilometer lank. Dit het van die moskee in Blackbird-rylaan tot by die Jabulani-voedingskema gestrek. Daar was allerhande lekkernye om aan te smul, soos akni, sop, boeber, brood, dhaltjies, samoesas, bollas, pannekoekies, vrugte en koeldrank. Blydskap Vir Shamielah Adams was dit ’n besonderse ervaring. Sy is een van die vrywilligers wat saam met haar familie by die boeka was. Adams vertel: “Een van die beginsels van die Moslem-geloof is om arm mense te voed. “Dis ’n ongelooflike gevoel om die blydskap op dié mense se gesig te sien. “Dit was ook wonderlik dat individue sowel as besighede in die gemeenskap nie geskroom het om hulle hande diep in hulle sakke te druk nie. Hulle het verseker dat daar vir almal oorgenoeg was om te eet.”