“TOE die bullets die muur tref, toe begin die mense hardloop.” So het ’n jong staats­getuie gister in die moordverhoor van Bradley Berges (23) van Schauderville en Given Cornelius (27) van Booysenpark getuig. Die twee beskuldigdes staan terug vir die skietdood van Reagan Russell en Reagan Fourie op 4 November 2017 in ’n garage by ’n huis in Dinsmorestraat, Schauderville. Berges en Cornelius staan ook tereg op onder meer vier aanklagte van poging tot moord. Die voorval het gebeur tydens ’n after-tears event ná die begrafnisdiens van Keith Bowkers. Die getuie het gister in kruisondervraging gesê by die after-tears function was daar sowat 10 mense in die garage. Gerrit Cillié, wat Berges verteenwoordig, het die getuie gelei om te getuig dat baie van die gaste ten tyde van die event in die garage rondgestaan en gesit het. Volgens die getuie is daar ook alkohol gebruik en daar is musiek gespeel. Hy sê hy het tipsy geword nadat hy sowat twee doppe gedrink het. Donker Volgens die getuie het die mense daar okkapyp gerook, maar nie dagga nie. Die getuie sê toe die skote afgaan, was dit reeds donker. Cillié het die getuie ook gelei om te getuig dat hy geskok was deur die skote en in daardie stadium nie geweet het wat aangaan nie. Hy het die getuie gelei om te getuig toe die skote klap, het ál die gaste na die agterkant van die garage gehardloop en daar was chaos. Cillié het die getuie voorts gelei om te getuig hy wou wegkom van waar die skote en bullets vandaan gekom het. Volgens die getuie het hy om die kar – wat in daardie stadium in die garage geparkeer was – gehardloop en die garage-deur geface. Hy getuig daar was twee mense by die entrance van die garage en die voorste een het geskiet. Volgens hom was hulle knap agter mekaar. Die getuie sê toe hy die mans sien, het hy onder die kar weggekruip. Volgens die getuie het hy ’n polisieverklaring op 27 Desember 2017 – langer as ’n maand ná die voorval – afgelê omdat die polisie vroeër aan hom gesê het hulle gaan terugkom na hom toe. Die getuie sê die dag ná die skietvoorval is hy terug na die huis in Dinsmorestraat om te praat oor die gebeure van die vorige aand. Hy sê hy was by Bowkers se begrafnisdiens omdat hy (die getuie) ’n familievriend is. Volgens hom was Bowkers lid van die Dustlife-bende. Die getuie sê voorts hy ken Bowkers se drie broers en is bevriend met hulle. Die saak dien voor regter Irma Schoeman. Adv. Garth Baartman kla aan.