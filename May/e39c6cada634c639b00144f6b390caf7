SEDERT vroegdag was die Helderberg in rep en roer met mense op pad na die stembus. Dis veral plekke soos Lwandle, Nonzamo, Gordonsbaai en Strand waar lang toue kiesers geduldig gewag het om hulle kruisie te trek. Baie mense moes boonop die reën trotseer toe hulle dié reg gaan uitoefen het. By die stembus in Broadlands Park het ’n blinde man en sy vrou ook gewag om te stem. Theodore January is al 12 jaar blind en volgens hom hou dit hom nooit weg van die stembus af nie. Theodore sê sy vrou, Niezel, is sy hulp en sal hom bystaan wanneer hy sy kruisie gaan maak. Theodore sê hy hoop sy stem kan ’n verandering bring aan die lot van gestremde mense. Hy sê: “Dienste wat aan gestremde mense ge­lewer word, veral die blindes, is net in die stede beskikbaar.” Sy hoop is dat sulke dienste ook nog aan blindes op die platteland ge­lewer gaan word.