SKARREL is die wagwoord as dit kom by Bluegum United se kanse op oorlewing in Safa Cape Town se Derde Liga. Al is relegasie nie ’n uitgemaakte saak vir die elftal van Bonteheuwel nie, sal hulle meer selfvertroue hê nadat hulle Junction Rovers laas naweek ore aangesit het. Bluegum was op die Heidevelders se tuisveld met 2-0 baas. Volgens Ricardo Rass, spanbestuurder van Bluegum, het daai wen die manne laat glo hulle kan vir elke beskikbare punt skarrel om uit die relegasiesone te bly. “Ons beklee die derde laaste plek op die puntelys (14de). Die spelers weet hulle moet baie harder werk om op die sokkerveld sukses te behaal,” het Rass bevestig. Bayview FC (25 punte) en Cape Town City (24) lê tans in die 15de en 16de plek. Intussen het Young Pirates, die voorste span in die liga, sy Heideveldse buurman net-net geklop. Toe die eindfluitjie blaas vir die kragmeting met Goal 50 United, het die telbord 2-1 gelees. Roger Fortune, breier, se jong seerowers staan nou op 49 punte. Matroosfontein (47) bly kort op hulle hakke in die wedloop om as wenner bekroon te word. Opwindende Hanover Park FC is met 46 punte tans derde in die saal. Hou dié manne dop. Hulle kan nog by die agterdeur inglip en die titel voor almal se neus wegraap. Matroosfontein het Bayview FC met 1-0 geklop, terwyl Hanover Park ná ’n opwindende wipplankstryd teen Cape Town City met 4-4 gelykop gespeel het.