ARETHA Franklin hét toe al die tyd ’n will gehad. Toe die Queen of Soul laas jaar in Augustus sterf, het sy nie ’n formele will gehad nie. Maar nou lyk dit asof sy tog voorsorg getref het. Ek sien op The Wendy Williams Show daar is nie minder nie as drie handgeskrewe testamente in haar huis in Detroit gevind. ’n Hof moet nou besluit of hulle geldig is. Aanvanklik sou Aretha se bates volgens wet gelykop tussen haar vier seuns verdeel geword het, maar nou kan dit dalk verander. Volgens die “Natural Woman”-sangeres se beredderaar, David Bennett, is twee testamente uit 2010 in ’n geslote kassie gevind. Die mees onlangse een is in 2014 geskryf. Dié is onder kussings in haar huis se leefarea gevind. In die testamente laat Aretha van haar besittings na aan net twee van haar vier seuns. Nou wil die ander twee wat nie in die drie wills genoem word nie, die testamente in ’n hof betwis.