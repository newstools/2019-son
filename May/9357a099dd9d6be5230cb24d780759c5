CHIPPA United kan Kaizer Chiefs diep in die skande druk. Dit is as hy dié sokkerreus van Soweto op die laaste dag van die Premiersokkerliga (PSL)-seisoen klop. Met ’n oorwinning Saterdag in die Nelson Mandelabaai-stadion sal Chippa verseker hy spring relegasie na die Eerste Liga vry. Maar benewens dit sal hy verseker dat Chiefs, wat ligapunte betref, hulle swakste seisoen ooit in die PSL beleef het. Chiefs het 39 punte ná 29 wedstryde. Klop hulle die Chilli Boys, eindig hulle op 42. Dis dieselfde punte wat hulle­ in die 2006-’07-seisoen behaal het. Amakhozi is gevaarlik en het spelers wat ’n groot bedreiging is vir opponente, manne soos Khama Billiat en Leonardo Castro, wat ’n wedstryd op sy kop kan keer. Billiat is met vyf doele Amakhozi se voorste doelskieter. En tog, ondanks dié manne en die ervare Bernard Parker het hulle dié seisoen onverklaarbaar gesukkel. Chiefs het tot dusver net 33 doele aangeteken en 28 afgestaan.