SY BYNAAM is Shakes, maar die Blitsbok-kaptein, Siviwe Soyizwapi, en sy span bewe nie in hulle broeke oor dié naweek se sewesrugbytoernooi nie. Suid-Afrika het ’n groot mission in Londen – die negende stop in dié seisoen se opwindende Wêreldreeks. As hulle Sondag se eindstryd haal, is die Blitse van kwalifikasie vir die Olimpiese Spele in 2020 verseker. Soyizwapi en sy span beklee tans die vierde plek op die punteleer, met Engeland wat nog ’n kans staan om hulle verby te steek. Maar pleks van worry oor permutasies vir die naweek, wil Shakes en die Blitse hulle naweek geniet. “Ons sê altyd daar is pret en genot. Ons wil die toernooi gebruik om as ’n span te verenig en te celebrate wie ons is deur onsself te geniet. “Daarby wil ons ook gaan verbeter op ons vorige vertonings en verbeter as ’n span. Dit is harde werk, maar dit beteken nie ons kan dit nie geniet terwyl ons dit doen nie,” het Soyizwapi gesê. Volgens hom is dit vir hom altyd ’n plesier om saam met sy spanmaats te speel. “Ek kan nie help om te glimlag nie. Ons het goed voorberei en ek kan nie wag vir die naweek om te begin nie. “Dis glad nie moeilik om die manne te motiveer nie, want ons speel vir mekaar, vir die familie by die huis, vir ons ondersteuners en ons land. Veldtog “Dit is wat dit so spesiaal maak om op dié vlak te speel en dis waarom ons dit so baie geniet.” Suid-Afrika skop môre sy veldtog in Londen in groep A af met wedstryde teen Japan, Kanada en Argentinië. Ál die stryde word van 10:30 op DStv se sportkanaal 207 uitgesaai.