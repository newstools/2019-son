BARCELONA se boodskap aan Manchester United is duidelik en eenvoudig – Philippe Coutinho is te koop, maar gee ons net £100 miljoen (sowat R1,8 miljard). Coutinho se skuif van £142 miljoen (so R2,6 miljard) na Camp Nou laas seisoen het beslis nie volgens plan verloop nie. Nou is die Brasiliaan dikbek en soek groener weivelde. United is glo een van die Engelse Premierliga-spanne wat in hom belang stel. Dis nadat Coutinho se vorige klub, Liverpool, sy rug op die Suid-Amerikaanse speler gedraai het. Van die ’Pool faithful meen dat Coutinho die Mersey­siders goed aanvul, maar die bestuurder, Jürgen Klopp, het reeds aangedui dat hy nie belang stel nie. Dan is daar Chelsea wat Coutinho glo geïdentifiseer het as ’n moontlike plaasvervanger vir Eden Hazard. Hazard is straks op pad na Real Madrid in Spanje. Dit hang ook natuurlik af of Chelsea se appèl teen ’n transfer ban van Fifa suksesvol gaan wees. – AP