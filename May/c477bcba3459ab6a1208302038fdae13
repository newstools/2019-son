CHIPPA United sal sy spaza­ shop-maniere moet los as hy Clinton Larsen as breier wil behou. Die Chilli Boys het Kaizer Chiefs Saterdag in die Nelson Mandelabaai-stadion met 1-0 geklop. Daarmee het hulle ver­seker dat hulle volgende seisoen weer in die Premier-sokker­liga (PSL) sal speel. Dit was ook maar net-net, want al het hy 12de geëindig, was hy ’n ruk lank heel onderaan (16de) die PSL-puntelys, en 13de voor dié oorwinning. Larsen is net tydelik tot die einde van dié seisoen aangestel. Hy het ná die wedstryd gesê hy sal nie omgee om aan te bly nie – maar dan moet Chippa sy bestuurstyl drasties verander. Die voorsitter van die klub, Chippa Mpengesi, word baie beskuldig daarvan dat hy die klub soos ’n spaza shop bestuur. Dis dus geen wonder nie dat Larsen verwys het na die buitengewone ver­handeling van spelers nie. Resep Larsen sê: “Die klub kan nie hoop om met die topspanne mee te ding as hy elke seisoen sy beste spelers aan ander klubs verkoop nie. “Dit is ’n resep vir mis­lukking.” Chippa het reeds drie afrigters gehad voordat Larsen laat in Desember oorgeneem het. Al drie het gesukkel. Larsen voel Chippa is ’n sluimerende reus en as sake­ reg hanteer word, kan hy welslae behaal. Hy sê die span het poten­siaal, maar om sukses op die veld te behaal, moet sake ook in die kantore oordeelkundig hanteer word.