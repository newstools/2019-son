DRUK verkeer in Groenpunt is gister tot stilstand gedwing toe taxi-bestuurders die strate versper het. Meer as 50 taxi’s het voor die Groenpunt-verkeersafdeling se kantore opgetrek en ook Main Road versper. Hulle het toe oor permitte begin lawaai maak. Geld ’n Betroubare bron bevestig dat die betoging oor geld en permits gaan. Die bron sê die roete na Seepunt behoort tans hoofsaaklik aan ’n busmaatskappy wat in die Kaap werk. “Die eienaars van die taxi’s het glo geld gekry, maar nou wil die drywers permits hê om ook die roete te kan diens.” Die bron sê dis iets wat onmoontlik is. Gister moes motoriste gebruik maak van Helen Suzman-rylaan en High Level- weg om toegang tot Groenpunt en Seepunt te kry. Richard Coleman, ’n woordvoerder van die Stad Kaapstad se verkeersdiens, sê hulle het gebeurlikheidsplanne vir ingeval die betoging vandag voortgaan. Antwoorde Coleman het bevestig dat daar Saterdag ’n soortgelyke geval was toe taxi-bestuurders ook paaie in die gebied versper het. “Ons weet nog nie hoekom die bestuurders betoog het nie. “Ons wag steeds op antwoorde.” Coleman sê hulle het gister 47 voertuie geskut wat die pad versper het. Ses verdagtes (van 22 tot 41 jaar oud) is gearresteer vir oproerige gedrag. Son het probeer om kommentaar van Codeta se woordvoerder, Besuthu Ndungane, te kry, maar hy kon nie ’n rede vir die betoging verskaf nie. “Ons gaan later met beamptes vergader. Tot dan kan ek nie met die media praat nie.”