DIE Chilli Boys het nog nie bevestig of Clinton Larsen hulle nuwe breier is nie, maar hulle is reeds besig om spelers te verkoop. Tebogo Tlolane, een van Chippa se uitblinkers op verdediging, se ticket is reeds gebook vir Orlando Pirates. Vir Chippa is dit nie verrassend nie. Die klub verkoop elke seisoen sy beste spelers en blameer dan die afrigters vir die swak uitslae. Larsen is bewus van Chippa se manier van besigheid doen en het met die laaste PSL-wedstryd gesê dit sal moet stop as hy gaan bly. Die breier het wel gesê hy weet dat die klub nie almal kan behou nie. “Ons het reeds met beplanning begin vir sekere spelers, veral dié wie se kontrakte tot ’n einde kom. “Ek het aan die voorsitter gesê dat as ons van die manne kan hou, hulle moet bly.” Tlolane is ongelukkig nie een van die spelers wat sy kontrak wou hernu nie. Dit is baie belangrik dat Larsen nie die res van die kernspelers verloor nie. Larsen het genoem dat spelers soos Zitha Macheke se kontrak ook tot ’n einde kom, maar dat die span alles in sy vermoë moet doen om hom te behou. Geprys “Macheke het nie net ’n besonderse seisoen gehad nie, hy was ook ’n rots op die verdediging en ken die span nou baie goed. “Ons sal hom dus moet probeer behou.” Nog ’n speler wat deur Larsen geprys is, was Burundi se verdediger Frédéric Nsabiyumva. “Nsabiyumva was uitstekend dié seisoen en kan net help dat ons volgende seisoen beter vaar. “Veral as ons van voor af begin en nie besig is om teen relegasie te veg nie.” Chippa het ook aanvallers soos Thabo Rakhale, wat volgens Larsen in die Bafana Bafana-groep moet wees. Hy moet ook definitief weer ’n kontrak aangebied word. Veral met party van Chippa se aanvallers wat ’n bietjie lank in die tand raak. Met spelers soos Kurt Lentjies en Daine Klate (albei 34) en Mark Mayambela en Rhulani Manzini (albei 31) moet daar dus gekyk word na individue wat die volle 90 minute kan speel. Lentjies het darem gewys hy is belangrik en Manzini teken nog doele aan. Hulle is dus nog nie heeltemal verby hulle sell-by date nie.