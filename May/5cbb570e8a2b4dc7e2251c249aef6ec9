IN STELLENBOSCH het ’n sekuriteitsbeampte die dood wonderbaarlik vrygespring nadat ’n man in ’n parkeerarea bo-oor hom gery het. Die CCTV footage van die voorval wat op Facebook gelaai is, het viral gegaan meer as 1 000 gebruikers dit geshare het. Dié voorval het laas week by Die Boord se Spar in die Eikestad gebeur. Mzwanele Willem, ’n sekuriteitsbeampte vir die Phangela-sekuriteitsmaatskappy, is deur die bestuurder van ’n wit Opel Corsa-bakkie omgery oor hy hom glo aangewys het dat hy in die verkeerde rigting ry. Willem se bestuurder, Michael September, sê die bestuurder het geweier om terug te draai toe Willem vir hom gesê het dat hy in ’n one-way ry. In die video kan gesien word hoe Willem met die bakkie se bestuurder praat. Die bakkie staan vir ’n rukkie stil en trek kort daarna met ’n spoed weg en ry bo-oor Willem. ’n Vrou kan gesien word wat agter die bakkie aan hardloop en teen die bakkie slaan. September sê Willem het seker die skok van sy lewe gekry. Hy het gister aan Son gesê dat hy so sleg voel oor hy Willem gevra het om hom van ’n ander site af te kom uithelp. Volgens September moes Willem eintlik aan die agterkant van die gebou werk, maar hy’t besluit om hom voor te laat werk. Zane Ntoyakhe, Phangela se hoof van menslike hulpbronne, sê toe die voorval gebeur het, is Willem dadelik na die Stellenbosch Mediclinic geneem. Volgens Ntoyakhe was hy net vir ’n paar uur in die noodgevalle-eenheid en is later met ligte beserings ontslaan. Hy sê: “Dit gaan goed met hom, maar hy is nog tuis om oor die skok te kom.“Ons is tans in kontak met die polisie, maar dis nog nie duidelik of hy (Willem) al ’n verklaring aan die polisie gegee het nie.” Die Stellenbosch-munisipaliteit het ook in ’n post op Son se Facebook-blad gesê dat hulle die voorval sterk veroordeel. Die inskrywing lui: “Die munisipaliteit is gister bewus gemaak van hierdie skokkende voorval. “Indien enige iemand inligting oor die insident het, word hulle aangemoedig om die polisie te kontak.” ’n Woordvoerder vir die polisie, kapt FC van Wyk, het bevestig dat die polisie ’n saak van poging tot moord ondersoek. Van Wyk sê: “Ons kan bevestig die voorval het op 30 April tussen 14:30 en 15:00 by ’n inkopiesentrum in Saffraanlaan, Stellenbosch, gebeur. “Die klaer, ’n sekuriteitsbeampte, het die voertuig aangewys dat hy in die verkeerde rigting ry en dat hy moet omdraai. “Die bestuurder het hom toe omgestamp en bo-oor hom gery.”