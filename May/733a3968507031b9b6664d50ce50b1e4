TEN spyte van die vele ongerymdhede en uitdagings by die Nelson Mandelabaai-stadion, hou die Mandelabaai-ontwikkelingsagentskap (MBDA) dik hy het ’n goeie job gedoen. In 2016 het die munisipaliteit die MBDA as bestuur van die stadion aangestel. Hulle het baie uitdagings ervaar, maar die beste van ’n slegte situasie probeer maak. Mpho Mokonyama, die stadion se bestuurder, sê toe hulle daar gekom het, was die grootskerms in ’n swak toestand, die dak was laas in 2015 skoongemaak, minder as die helfte van die CCTV-kameras het gewerk en dié se data-retensie was minder as sewe dae. Daar was ook onvoldoende onderhoudsplanne. “In 2016 het ons 30 wedstryde aangebied, 27 in 2017 en 10 tot nou in 2019. Ons gaan nog 19 wedstryde die res van die jaar aanbied. “Verlede jaar het ons vir die eerste keer die Colour Run aangebied, asook die Telkom Knock­out en die 7th Annual Ebubeleni-musiekfees. Van die events se kaartjies is uitverkoop,” spog Mokonyama. Die MBDA het ook onder meer die CCTV-kameras ge-upgrade na 235, die dak skoongemaak, paving reggemaak en die hele pitch skoongemaak. Die MBDA sê daar is baie geleenthede by die stadion. Dit sluit in ’n veeldoelige sentrum en ’n binnenshuise sportfasiliteit. Nog moontlikhede sluit in ontwikkeling van watersport, ’n Nelson Mandela-standbeeld, ’n mu­seum en toeristewinkel, ’n gym, ’n restaurant en Astroturf. Nog hysbakke kan geïnstalleer word en die B- en C-velde kan verbeter word deur ligte en genoeg elektriese kabels te installeer.