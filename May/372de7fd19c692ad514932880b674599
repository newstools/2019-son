’N VROU (53) van die Baai wat saam met ’n vriend (60) van haar retirement home verdwyn het, is gevind, maar sy is ernstig beseer. Ronell Topper het haar aftreehuis, die Sydenham Retirement Village, op 4 April saam met die vriend verlaat en nooit teruggekeer nie. Die tehuis is in Wynnestraat geleë. Volgens kol. Priscilla Naidu, ’n polisiewoordvoerder, het die twee beloof om oor ses dae terug te keer. Hulle het nie ’n voertuig gehad nie en is gesien waar hulle te voet wegloop. Aangemeld Topper het net een been. Haar seun het haar op 25 April by die Mountweg­polisiestasie as vermis aangemeld. Maandag is Topper ernstig aangerand gevind in ’n lodge in Frankstraat in Newton Park. Die lodge se eienaar het die polisie gekontak nadat hy vir Topper met ernstige beserings op die bed gesien het. “Daar word beweer dat Topper en haar vriend op 4 April by die lodge ingeboek het. “Maandag 29 April het die eienaar die vriend toe ingelig dat hulle die lodge moet verlaat. Toe hulle die kamer binnegegaan het, het die deurmekaar en geslaande vrou op die bed gelê,” sê Naidu. Die man is gearresteer op aanklag van aanranding met die doel om ernstig te beseer. Topper is in die hospitaal opgeneem.