DIE Hurricanes is Saterdag in Durban ’n tamaai toets vir die Sharks, maar dis veral hulle agterlyn wat gevaar spel. Die agterste driehoek van Jordie Barrett, Wes Goosen en Ben Lam word geweeg teen die tuisspan se Aphelele Fassi, Makazole Mapimpi en Sibusiso Nkosi. Mapimpi en Nkosi was verlede naweek kookwater in die oorwinning van 27-17 oor die Lions. Dié spogvleuels sal net eenvoudig op hulle vertoning moet voortbou. Die senter Ngani Laumape is ook ’n troefkaart vir die besoekers. Hy was die Hurricanes se groot ster in hulle nederlaag van 20-28 teen die Jaguares twee naweke gelede. Hy het ook twee van sy span se drie drieë gedruk. Daarom kan sy tweestryd met Lukhanyo Am een van die hoogtepunte van die wedstryd wees. Taak Die ervare skrumskakel TJ Perenara en sy skakelmaat James Marshall kan die gang van die wedstryd bepaal. Dit gaan dus spelers soos die Du Preez-broers, Dan en Jean-Luc, se taak wees om hulle aan bande te lê.