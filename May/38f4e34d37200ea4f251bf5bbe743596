ENIGE Engelse sokker­klub wat drome­ koester van ’n titel in enige kompetisie in die volgende paar seisoene, sal maar mooi daaroor moet dink. Dis omdat Manchester City se “Operasie Eis Alles” nou behoorlik momentum kry. Pep Guardiola se span is ’n masjien – ’n goed ge­oliede een. City het Saterdag gewys daar lê vorentoe sommer nog baie kopsorge vir die ander klubs voor. Dít toe hy Watford op Wembley met 6-0 verniel het om die FA Cup te verower. Intussen pryk die Engelse Premier­liga-trofee (EPL) én League Cup reeds in City se trofeekas. Met dié sege het City die eerste manlike sokkerspan geword wat dié driekuns in Engelse sokker behaal. Die telling was boonop ’n rekord­ vir ’n FA Cup-eindstryd op Wembley. Hoewel City onder Guar­diola nog nie daarin kon slaag om die Uefa Cham­pions League te wen nie, is dit in Engelse sokker waar die span oral slae uitdeel. Dit was die legendariese bestuurder van Manchester United Alex Ferguson wat City die “Noisy Neighbours” gedoop het. Dit was omdat sy ondersteuners altyd maar net gelawaai het sonder om op titels aanspraak te kon maak. Deesdae is die bordjies verhang, want dis nou die rooi helfte van Man­chester wat nie silwerware kan verower nie. Daar is gerugte dat Guar­diola dit oorweeg om sy kantoor in die Etihad-sta­dion te ontruim. Die manne van Old Trafford én die ander klubs in die EPL hoop seker maar dié stories is waar. Die Italiaanse Serie A-klub Juventus is glo agter die skerms doenig om die Spanjaard oor die Engelse Kanaal te lok. Of dit nou waar is of nie, die Engelse klubs moet maar intussen sukkel om catch-up te speel. Liverpool was dié seisoen op die Sky Blues se hakke in die EPL, maar nie genoeg om City in te haal nie. City skrik vir niks – en dís wat die ander klubs so bevrees laat. Guardiola het ’n groep spelers wat eenvoudig te veel skietgoed het.