DIE polisie ondersoek ’n saak van poging tot moord nadat die gemeenskap ’n man met klippe bestook het. Die voorval het Saterdagaand skuins voor 20:00 op die hoek van Gail-weg en Godetia-rylaan in Gelvandale in die Northerns plaasgevind. Volgens AO Alwin Labans, polisiewoordvoerder, het die polisie omstreeks 20:00 ’n klag van ’n aanranding ontvang. Hy sê toe die polisie op die toneel aankom, het die man in die straat gelê. Die gewonde man het talle kopbeserings gehad. Volgens Labans het baie mense om die man saamgedrom en daar het ’n klomp klippe om hom gelê. Labans sê die slagoffer was nie bewusteloos nie. Cops het toe die toneel onmiddellik afgesper. Labans sê verder niemand is nog in verband met die voorval in hegtenis geneem nie. Son verneem by ’n bron wat verkies om anoniem te bly die gewonde man is ’n vermeende gangster en ’n gewoonte-inbreker. Hy het na bewering kort voor die aanranding weer by ’n huis in die omgewing ingebreek. Toe hy betrap is, is hy aangerand. - Eie verslaggewer