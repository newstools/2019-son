DIT kan ’n lang kolfbeurt vir Krieket Suid-Afrika (KSA) en die Suid-Afrikaanse Krieketspelers­vereniging (SAKSV) wees. Die SAKSV het gister bevestig hy wend hom tot die hof oor KSA se plan om plaaslike krieket te herstruktureer. Dit kan op ’n uitgerekte hofstryd tussen dié twee partye uitloop. Die SAKSV se uitvoerende hoof, Tony Irish, sê: “KSA sal nou moet besluit of hy ons hofaansoek sal teenstaan of nie. “Indien KSA dit teenstaan, moet hy dit skriftelik doen, en die SAKSV sal dan die reg hê om daarop te reageer. “Dit kan drie tot vier maande duur voordat ons aansoek in die hof aangehoor word.” Verloor KSA se uitvoerende hoof, Thabang Moroe, het ver­lede maand aangekondig dat ’n provinsiale stelsel die huidige franchise-stelsel sal vervang. Heelparty spelers kan hulle kontrakte in die proses verloor, en dís waaroor die SAKSV ontevrede is. KSA het aangedui dié wysiging is nodig om sy finansiële posisie te ver­beter. Die SAKSV voel hy is nooit behoorlik hieroor geraadpleeg nie en meen KSA moet sy finansiële posisie duideliker stel. Die president van die SAKSV, Omphile Ramela, wil ook hê KSA moet verduidelik hoekom ooreenkomste tussen hulle nou verbreek word om die strukture te verander. KSA het nog nie op die SAKSV se verklaring ge­reageer nie.