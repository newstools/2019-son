ALTESAAM 3 000 leerders het Saterdag aan ’n rugby-en-netbaltoernooi deelgeneem. Dit is aangebied by die Laerskool Frans Conradie in Despatch. Skole van Jeffreysbaai, Humansdorp, Patensie, Hankey, Paterson, Kareedouw, Uitenhage en Port Elizabeth is daar verteen­woordig. Charles Basson­, hoof van Laerskool Frans Conradie, het aan Son gesê die toernooi gaan nie soseer oor wen as oor sportontwikkeling nie. Basson sê: “In dié verband bied ons aan die B-spanne ook die geleentheid om te speel. “Dit is die 15de Frans Conradie-sportdag en 33 Oos-Kaapse skole het deelgeneem. “Ons is die enigste skool van ses distrikte wat nog dié tipe sporttoernooi aanbied.” Insluiting Basson sê dié toernooi lok baie ondersteuners en veral die gr. R-spanne se wedstryde lok nogal baie belangstelling. Hy sê: “Die insluiting van netbal en van ons B-spanne in rugby was ’n goeie ding. “Dié toernooi is waardevol, want baie leerders wat hier begin het, speel nou vir provinsiale franchises. “Dit is die beste bron om rou talent te ontgin.” ’n Ouer, Xolile Tom (45) van KwaNobuhle in Uitenhage, sê: “Dit is die eerste keer dat ek so iets bywoon. “My 10-jarige seun speel rugby en ek is baie bly vir hom.”