UITENHAGE is vandag weer ’n moeilike plek vir besoekende rugbyspanne. Progress, Gardens en Star of Hope is almal op hulle onderskeie tuisvelde in Uitenhage in die Oostelike Provinsie se Superliga in aksie. Van dié drie het Star of Hope waarskynlik die moeilikste taak, want Port Elizabeth-Polisie is goed op dreef en sal met ’n groot aanslag kom. Gardens is die gunstelinge teen Suburban. Suburban het egter verlede week teen Harlequins gewys hy sal nie sommer gaan lê nie. Progress beleef tot dusver ’n puik reeks. Dit sal ’n verrassing wees as hy teen Spring Rose sou vasval. Die bepalings is: OP-Superliga Afdeling A Aberdeen t Missionvale; Born Fighters t Motherwell; Trying Stars t Brumbies; PE Harlequins t Windvogel; Gardens t Suburban; Star of Hope t PE-Polisie. Afdeling B Hankey Villagers t Gelvan Wallabies; Jeffreysbaai t Kwaru; Kruisfontein United t United Barbarians; Park t African Bombers; Progress t Spring Rose; Despatch t Madibaz.