DIS moeilik om objektief te wees oor Stellenbosch FC se geskiedkundige Premierliga-vooruitsigte. Dis omdat ek ’n Kapenaar én biased is. Dis mos nou nie ál dag dat ’n Kaapse Nasionale Eerste­liga-span in beheer is van sy eie lot én op die drumpel staan om promosie na die PSL te wen nie. Ek wil natuurlik ook nie juis ’n voortydige curse op Stellies plaas nie. Steve Barker (afrigter) en sy Stellies-span kort net een oorwinning om die NFD-titel te verower. En as die sokkergode teenoor Barker-hulle regverdig is, speel hulle volgende seisoen teen die groot visse. Stellies was loshande die beste en bestendigste span in die liga. Oorlewing Hulle verwelkom Maccabi FC Sondag na die Idas Valley-stadion en Barker-hulle sal die titel na verwagting voor hulle tuisskare wen. Terselfdertyd sal Ubuntu FC ook sy stryd om oorlewing teen Royal Eagles voortsit. Ubuntu (31 punte) móét Eagles­ klop en hoop dat Jomo Cosmos (32) en Real Kings (33) vasval in hulle onderskeie wegwedstryde teen Witbank Spurs en TS Sporting. Die tweede geplaaste Eagles­ het op hulle beurt al gekwalifiseer vir die promosie/relegasie-uitspeelreeks. Die groot vraag is wie derde gaan eindig tussen Ajax Cape Town en Tshakhuma Tsha Madzivhandila (TTS FC). Andries Ulderink (afrigter) se Ajax pak Mbombela United weg, terwyl TTS tuis teen Richards Bay te staan kom.