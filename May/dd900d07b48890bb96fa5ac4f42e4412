KLASMAATS en onnies het gister hulde gebring aan Luciano Hendricks (14). Luciano was ’n gr. 7-leerder by die Primêre Skool Hillcrest in Helenvale. Sy jong lewe is Donderdag in ’n skietvoorval kortgeknip. Die onnies bestempel Luciano as ’n stil kind wat nooit teruggepraat het nie. Hy was ook ’n kranige sportman, wat drie medaljes en twee diplomas vir naelloop verower het. Die gebroke leerders het gehuil en gebid dat die skietery­ ophou. Moeite Luciano se ouers, Christalene Hendricks (30) en Larrygan Maaka (35), het ook die gedenkdiens bygewoon. Hulle is baie dankbaar dat die skool soveel moeite gedoen het om hulle seun te vereer. Die dag toe Luciano gesterf het, was Larrygan by die werk en Christalene by ’n gedenkdiens. Dit was dié van ’n onderwyser, ook by Hillcrest. Sy het by dié diens die slegte tyding gekry. Sy vertel: “Toe ons op die toneel aankom, was hy klaar dood verklaar. “Ek het net inmekaar gesak en gehuil en gevra hoekom juis hý geskiet moes word. “Ons gaan hom mis, want hy het altyd jokes gemaak. “Hy het die numbers op sy phone vir sy jonger broer (3) gesing. “Hy was ’n baie goeie kind.” Christalene vertel wanneer sy uitgegaan het, het hy byvoorbeeld die hele huis begin skoonmaak, en wanneer sy teruggekeer het, was alles spotless. Sy sê: “Dit voel nou nog nie waar nie. “Dit voel asof hy enige tyd by die huis sal instap. “Ek het hom soggens altyd wakker gemaak, maar nou is ook dít verby.” ’n Polisiewoordvoerder, kol. Priscilla Naidu, sê dat die voorval het om en by 14:20 plaasgevind. Naidu vertel Luciano het saam met twee mans – die drywer (27) en nóg ’n passasier (34) – in ’n kar winkel toe gery. Hulle het in Gailweg gestop en die drywer is toe by ’n huis in om leë bottels te gaan haal. Toe hy terugkeer, het drie mans hulle genader en op hulle en die kar gevuur. Luciano en die ander passasier het uitgespring en gevlug. Luciano is platgeskiet en die passasier is in albei bene getref. Die drywer het, na verneem word, niks oorgekom nie. Naidu sê Luciano is verskeie kere getref. Naidu benadruk dat die twee volwasse slagoffers nie lid van ’n bende is nie. Die Gelvandale-polisie ondersoek ’n saak van moord en poging tot moord.