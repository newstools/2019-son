DIE Oos-Kaap het die meeste aansoeke vir spesiale stemme in die vorm van huisbesoeke in die land. Die spesiale stemme vir die nasionale en provinsiale verkiesings sal môre en Dinsdag plaasvind. Julie Stanworth van die Onafhanklike Verkiesingskommissie (OVK) sê in die aansoekperiode van 4 tot 18 April het die Oos-Kaap die hoogste aantal aansoeke vir huis­besoeke gekry in die land. Stanworth verduidelik spesiale stemme kan in twee kategorieë verdeel word. “Daar is huisbesoeke deur verkiesingsbeamptes, wat vergesel word deur party-agente en waarnemers. “Dié aansoeke is ontvang van kiesers wat nie ’n stemlokaal kan besoek nie weens fisieke swakheid, gestremdheid of swangerskap. “Besoeke aan die stemlokale is vir aansoekers wat nie in staat sal wees om hulle stemlokaal op 8 Mei te kan besoek nie.” Van dié twee kategorieë is 58,4% van die nasionale aansoeke in die vorm van huisbesoeke en 41,6% is vir besoeke by die stemlokale voor 8 Mei. Sowat 20% van die persentasie huisbesoeke val onder die Oos-Kaap. Stanworth sê voorts nasionaal is 452 418 aansoeke vir huisbesoeke ontvang en 85 282 daarvan is in die Oos-Kaap, gevolg deur 70 672 aansoeke in KwaZulu-Natal. Vir die kategorie van stemlokaalbesoeke het die Oos-Kaap 7,8% van die nasionale aansoeke ontvang met 25 348 uit ’n totaal van 321 676 aansoeke. Die stemlokale sal operasioneel wees van 09:00 tot 17:00. “In die provinsie is die areas wat die meeste huisbesoek-aansoeke gekry het, die Buffalo City-metro met 9 665, gevolg deur die Nelson Mendelabaai-metro met 6 763. “Die volgende meeste aansoeke is ontvang van die Mnquma- en King Sabata Dalindyebo-munisipaliteit. “Vir aansoeke om stemlokale te besoek (voor 8 Mei) het die Nelson Mandelabaai-metro 14 638 aansoeke opgeneem en 2 729 aansoeke in die Buffalo City-metro,” voeg Stanworth by. Die OVK het bevestig dat die relevante beamptes opgelei is oor spesiale stemprosesse en hy het kiesers verseker dat die stembriewe veilig bewaar sal word. Jy moet ’n geregistreerde kieser wees en jou groen ID-boek, smart ID of ’n geldige tydelike identiteitsertifikaat na die stemlokaal bring om te kan stem.