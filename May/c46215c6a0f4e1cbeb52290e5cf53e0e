DIE Ghost Squad van die Stad Kaapstad het tien mense vir drag racing gearresteer. Volgens JP Smith, burgemeesterskomiteelid vir veiligheid en sekuriteit, is altesame 118 mense dié naweek weens ’n verskeidenheid oortredings in hegtenis geneem. Die Stad se verkeersdepartement en metropolisie het die operasie gelei. Smith sê ná ’n Ghost Squad-operasies in Athlone en Mitchells Plain gisteraand is sewe bestuurders vir roekelose en nalatige bestuur gevang en drie weens dronkbestuur. “Drie van dié tien is ook aangekla dat hulle aan onwettige drag racing deelgeneem het.” Kopseer Smith sê boetes is uitgeskryf aan vyf mense wat sonder ’n rybewys bestuur, een wat nie ’n sitplekgordel aangehad het nie, twee wie se voertuie nie gelisensieer is nie en twee wat oor ’n rooi robot gery het. Volgens Smith bly onwettige straatrenne ’n groot kopseer vir die Stad. “Om so vinnig te ry onder enige omstandighede eindig gewoonlik nie goed nie. “Maar om onder moeilike weersomstandighede só te jaag, wys mense het nie common sense nie en dit stel mense se lewe in gevaar.” Dwelms Padblokkades is ook opgestel in Groenpunt, Melkbosstrand, Kraaifontein, Manenberg en Nyanga. Die verkeersdepartement het 81 mense weens dronkbestuur gearresteer. Verder is 78 openbare voertuie impound – 67 daarvan was sedantaxi’s. Metropolisielede het 11 motoriste vir dronkbestuur in hegtenis geneem en 12 wat in besit was van dwelms en gesteelde goedere. “Ons personeel arresteer nog elke dag oortreders. Misdaad bly ’n gevaar vir die publiek. Dit het ook ’n impak op die ekonomie.”