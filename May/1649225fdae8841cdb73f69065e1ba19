DIE SA Polisiediens sê cops vra nie geld van mense nie. Dít volg ná voorvalle waarin mense die victims was van verdagtes wat hulle as cops voorgedoen en geld van niksvermoedende mense geëis het. Die polisie het die laaste weke agtergekom daar is ’n patroon van “cops” wat groot bedrae vra van die naasbestaandes van verdagtes wat gearresteer is. Brig. Thembinkosi Kinana, ’n polisiewoordvoerder, sê die polisie wil Oos-Kapenaars waarsku teen dié slenter waardeur talle mense mislei is. Hy sê cops het ’n ver­ant­woordelikheid om alle ernstige misdade in gemeenskappe te ondersoek – insluitend die arrestasie van verdagtes. Die prosedure bepaal dat die polisie net verantwoording doen teenoor die klaers. “Met ander woorde – gesprekke, navrae en konsultasies vind slegs plaas tussen die ondersoekbeampte en die klaers. “Dit beteken geen derde party mag betrokke raak of namens ’n klaer, familie of beskuldigde kommunikeer nie, behalwe vir hulle regsverteenwoordigers,” sê hy. Gee voor Die modus operandi van die misdadigers is dat hulle die verdagtes se familie bel, want hulle weet dié mense is desperaat om hulle geliefde uit polisie-aanhouding te kry. Hulle gee dan voor hulle kan oplossings bring in die sake wat ondersoek word. Kinana sê hulle gebruik vals name en range wanneer hulle hulle voorstel as senior cops met inligting in ruil vir geld. Soms gebruik hulle regte polisielede se name om oortuigend te wees en hulle skep valse verwagtings dat die cops verdagtes sal vrylaat as die familie ’n sekere bedrag sou betaal. “Dis nie polisiepraktyk om geld te vra van klaers of die familie van gearresteerde verdagtes in ruil vir dienste nie. Gratis “Net die howe het die mag om gearresteerde persone vry te laat onder gereguleerde en gestipuleerde voorwaardes. “Die SAPD is nie ’n geldmaak-organisasie nie, maar ’n staatsinstelling wat gratis dienste sonder voorwaardes lewer,” sê Kinana. Wanneer mense klagte lê by ’n polisiestasie, doen hulle dit gewillig en vrywillig, sonder enige verwagting van die polisie. Dit is hoekom mense oproepe moet ignoreer oor betaling in ruil vir info, beloftes of dienste gelewer. As jy so ’n oproep kry, moet jy die polisie dadelik bel by 08600 1 0 111. Hulle sal jou identiteit streng vertroulik hou.