VIER Chinese burgers is dié week in die Springbok-landdroshof swaar strawwe opgelê vir die besit van bedreigde plante. Die plantdiewe moes derduisende rande se boetes betaal omdat hulle die natuurlewe in Suid-Afrika vir eie gewin versteur het. Die hofsaak spruit uit ’n voorval wat op 6 Mei naby Kamieskroon gebeur het. Kapt. Olebogeng Tawana, polisiewoordvoerder, sê op dié dag is die Chinese Yu Shi, Zeng Zang, Li Wei en Junbo Liu op die N7-snelweg in ’n gesamentlike operasie voor­gekeer. Dis gelei deur verskeie wetstoepassingseenhede. Staat Die cops het hulle in besit van vetplante ter waarde van R1,5 miljoen betrap en net daar gearresteer. Hulle is later aangekla van die oortreding van artikel 50 van die Noord-Kaapse Natuurbewaringswet, wet nommer 9 van 2009. Volgens die staat was hulle in besit van bedreigde plantspesies. Donderdag in die hof is hulle swaar beboet nadat hulle skuldig gepleit het op die aanklagte. Ál vier is tot vier jaar tronkstraf of R150 000 elk gevonnis. Daarby is hulle gevonnis tot ’n verdere twee jaar tronkstraf elk wat vir vyf jaar opgeskort is. Die Springbok-landdroshof het boonop gelas die vier plantdiewe moet gesamentlik R100 000 aan ’n natuurbewaringsorganisasie skenk.