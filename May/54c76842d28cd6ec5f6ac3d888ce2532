DIE eienaar van ’n gewilde restaurant in Mosselbaai probeer nog tot verhaal kom nadat sy onderneming in die baie vroeë oggendure Donderdag afgebrand het. Bertrum Braaf, eienaar van die La Belea Sports Bar by De Bakke, het aan News24 gesê hulle is verslae. Hy weet nie hoe die brand begin het nie. Gelukkig is niemand beseer nie. Die munisipaliteit verhuur die gebou aan Braaf. Die brandweer het Donderdagoggend net ná middernag ’n noodoproep gekry. Die brand is egter eers teen 08:00 geblus. Die polisie ondersoek die brand.