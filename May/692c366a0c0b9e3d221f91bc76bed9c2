DIE queen mum het haar kleinseun se vrou, Katherine, ’n geskenk op haar huweliksherdenking gegee wat nie in die mall beskikbaar is nie – die titel van dame. Die Buckingham-paleis het hierdie week aangekondig prins William se vroutjie, die hertogin van Cambridge, is aangestel as Dame Grand Cross van die Royal Victorian Order. Dis mos net die magtige koningin Elizabeth II wat titels kan uitdeel. Met dié titel word diens aan die koningin erken. Dis die hoogste eerbewys wat die koningin persoonlik kan toeken. Dié nuus is Maandag, op die agtste huweliksherdenking van William en Kate, aangekondig. Met dié titel sluit die ma van drie haar aan by koninklikes soos Camilla, hertogin van Cornwall en Sophie, gravin van Wessex. Kate het duidelik ’n spesiale plekkie in die queen se hart.