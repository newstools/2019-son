’N OUERIGE vrou van Klawer het ’n stuk van haar vinger verloor en haar gesigvel het in repies gehang nadat twee varkhonde haar aangeval het. Die voorval het verlede week in Treinstraat in Klawer plaasgevind. Ná die grusame voorval was Elizabeth Boois (62) twee dae in die hospitaal. Sy vertel: “Ek was op pad van die Bottelary-plaas buite Klawer na my dogter toe. My dogter bly in Klawer.” Sy vertel die honde het oor die hek gespring en haar toe gepak. “Ek het geval en die honde was op my. Ek het gevoel hoe byt en krap hulle my. “Ek was plat op die grond toe hulle my verskeur het.” Twee weldoeners het die honde met klippe bestook om hulle van Boois af te kry. Boois sê die eienaar van die honde het buite gestaan toe die honde haar aanval, maar het niks gedoen nie. Eers toe die mans die honde met klippe gooi, het hy uitgestorm gekom en gesê hulle moet sy “f*kk*n honde uitlos”. Boois sê: “Hy was liewer kwaad dat hulle sy honde gegooi het en met niks anders gepla nie.” Volgens Boois is die honde altyd los wanneer sy by die huis verbyloop. “Ek weet nie wat Donderdag oor hulle gekom het om my só te verskeur nie.” In
 ’n ontstellende twee minute lange video wat geneem is nadat Boois uit 
die honde se kake gered is, kan ’n mens ’n stuk van haar vinger en haar 
kopdoek op die grond sien. Boois sit bebloed teen ’n paal en wag vir die ambulans. Omstanders sê in die video die eienaar was met hulle ook onbeskof. Volgens hulle is dit varkhondkruisings. Boois is Saterdag uit die hospitaal ontslaan. Sy is aan die nek, kaak en ken en bo die linkeroog gebyt. Paolo Titus, ’n gemeenskapswerker in Klawer en omgewing, sê daar is steeds geen saak gemaak nie. “Boois se dogter, Fran­cina Hendricks, wou ’n saak by die Klawer-polisie maak, maar hulle was onsuksesvol.” Titus sê hy gaan die familie help om ’n klag te lê.