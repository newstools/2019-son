DIE sesde Wes-Kaapse parlement het die afgelope Woensdag die eerste keer gesit. Alan Winde van die DA is op hierdie sitting as die nuwe premier gekies. Terwyl die meeste DA-LPP’s hulle pos behou het, is 9 van die 12 ANC-LPP’s nuut. Ander LPP’s wat hulle eerste termyn binnegaan, is die twee van die EFF, Brett Herron van Good en Isgak de Jager van Al Jamah. Masizole Mnqasela is Woensdag as die nuwe speaker verkies, met Beverley Schäfer as adjunk. Die leier van die amptelike opposisie is Cameron Dugmore, wat voorheen onder meer provinsiale minister van sport- en kultuursake en onderwys was. Mireille Wenger en Daylin Mitch­ell is onderskeidelik as die DA se hoofsweep en die adjunk-hoofsweep aangewys. Die ANC se hoofsweep en adjunk gaan onderskeidelik Pat Lekker en Muhammad Khalid Sayed wees. Onttrek Onder die nuwe LPP’s is Andile Lili, wat as ’n strontgooier bekend geword het. Intussen neem Ayanda Bans die sitplek oor van Ebrahim Rasool, wat hom kort voor die sitting as LPP onttrek het. Die lede se indeling in komitees vind hierdie week plaas. 