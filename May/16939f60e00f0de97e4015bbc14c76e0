BESTE Bruno Ek is gebore op 23 Maart 1990. Ek verhuis binnekort na Durban. Dis omdat ek ’n werk daar gekry het. Ek gaan my ook by ’n besigheid aansluit wat my ekstra inkomste sal bied. Ek vertrek 28 Junie, as God my spaar, in die hoop om sukses­vol in Durban te wees. Kan jy my sê of dié skuif sal uitwerk vir my? – Anoniem Dis ’n werklike groot stap wat jy doen, maar alles sal uitwerk vir jou en jy sal baie suksesvol wees. Maar kom ons begin by die begin. Jy is gebore gedurende die oorgang tussen twee Westerse tekens: die Twee Visse en die Ram. Soos ek al baie verduidelik het, diegene wat gedurende ’n oorgang gebore is, is maar altyd meer gekompliseerd as ander mense. Maar in jou geval werk dit baie goed uit. Die Visse swem in teenoorgestelde rigtings, en dit kan veroorsaak dat hulle taamlik besluiteloos en huiwerig is. Hulle is egter baie sensitief en kreatief. Die Ram, daarenteen, is doelgerig en hardkoppig, en daai eienskappe bied die Visse rigting en ’n doel. So, jy het kreatiwiteit sowel as doelgerigtheid – wat in jou guns tel. Wat Oosterse tekens betref, is jy onder die Perd gebore. Dis ’n baie sterk teken uit eie reg, maar dié jaar is dit spesiaal vir julle. Dis omdat dit die Jaar van die Vark is, en die Vark en Perd kom baie goed oor die weg. Ook, vanjaar bedreig geen ander dier die Perd nie. En selfs jou vertrekdatum is spesiaal, want die maan is dan in die Huis van die Bul. Ja, Bulle is baie sterk, maar snaaks genoeg hou hulle ook van die fyner dinge in die lewe en hulle lok sukses. En wanneer jy dié lees, is dit volmaan in die Huis van die Kreef, en die Kreef is baie presies en puntenerig en wil alles 100% hê. So, ál die planete en magte in die heelal span eintlik saam om dié ’n uiters suksesvolle skuif vir jou te maak. Ek voorsien drie maande waarin jy baie in Durban sal leer. Jy gaan jouself ook oortref. Daarna sal jy ’n suksesvolle loopbaan in jou nuwe tuiste hê. So, om jou vraag te beantwoord: Beslis gaan dié skuif vir jou uitwerk.