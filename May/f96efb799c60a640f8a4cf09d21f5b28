SAFA Cape Town se Derde Liga stuur af op ’n spannende en opwindende einde. Sondag op die Downberg-sportveld in Hanover Park het die drama voortgeduur. Een van die drie liga-aanspraakmakers, Hanover Park, moes eers ’n agterstand van 0-1 uitwis voordat hy Goal 50 United daarna met 2-1 kon klop. Boonop hou dié sege die Brasse van die Park in die prentjie. In die three-horse race is die voorloper Matroosfontein (57 punte). Young­ Pirates (55) beklee die tweede posisie danksy ’n beter doeleverskil as Hanover Park (55). Pirates moes op sy beurt in ’n riller van ’n stryd Saterdag in Heideveld hope veggees en karakter toon om Greenwood Athletic met 3-2 te stuit. Vir Patrick Weels se voorbok, Matroosfontein, was dit business as usual op Elsbury Park. Hy het Bluegum United met 3-1 kafgedraf. ’n Sege oor Cape Town City Saterdag op Malta Park sal die span van die Northerns die titel besorg. Wat die spanne onderaan die leer betref: Kuilsrivier en Bayview is gerelegeer. Goal 50 United, Cape Town City, Bluegum en Junction Rovers is die spanne wat veg om oor­lewing en om hulle Derde Liga-status te behou. Bluegum en Goal 50 het albei een wedstryd minder gespeel. Hierdie twee kan straks nog ’n haas uit die hoed trek.