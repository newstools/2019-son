DAAR heers groot opgewondenheid vir die afskop van die derde Oaks-sewesrugby-toernooi. Die Hoërskool Swellendam reël dié toernooi vir die tweede keer. Dit begin môre op die hoërskool se sportterrein. Altesaam 30 spanne van oral in die Wes-Kaap sal deelneem aan die toernooi wat Saterdag eindig. Spanne sal in die ouderdomsgroepe o. 13, o. 14, o. 16 en o. 19 deelneem. Deon Carelse, organiseerder van die toernooi, sê goeie rugbyskole soos Klein Nederburg (Paarl), Bernadino Heights (Brackenfell), Bridgton, Ashton, Langeberg (Robertson) en Albert Myburgh (Bredasdorp) neem deel. Geleentheid Carelse sê: “Die betrokkenheid van die Swellendam-munisipaliteit is ’n riem onder die hart. Die toernooi sal nie sonder sy finansiële bydrae en ondersteuningsdienste aangebied kon word nie. “Groot dank ook aan die plaaslike Checkers-tak vir sy steun.” SJ Adonis, skoolhoof van die Hoërskool Swellendam, sê die toernooi is ’n besonderse geleentheid vir die skool en die breë Swellendam-gemeenskap. “Sewestoernooie is tradisioneel bekend om meer van ’n ontspanne atmosfeer te hê vergeleke met die 15-man-formaat. Hulle is dikwels ’n fees. “Georganiseerde, goed gestruktureerde jeugsport en voortgesette fisieke ak­tiwiteite bied baie voordele vir leerders. “Om ’n sport te speel, vereis baie tyd en energie. “Sport vereis memorisering, herhaling en leervaardighede wat direk verband hou met klaswerk. “Die vaardighede wat ’n sportsoort vereis, kan ook na die klaskamer oorgedra word. “Oefening is ’n natuur­like manier om los te maak en van spanning ontslae te raak. “Jy kan ook nuwe vriende maak wat vir jou ’n ondersteuningstelsel kan wees. “As jy onder druk of stres voel, bel ’n spanmaat en gaan na die gimnasium om daaroor te praat.”