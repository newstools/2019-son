SARON. – Op een van die grootste begrafnisse nóg het die gemeenskap hier afskeid geneem van ’n welbekende en geliefde jong man. Marvin Hanse (33) is Saterdag vanuit die Calvyn Protestantse Kerk begrawe. Die begrafnis is gelei deur ds. Darrell Mackriel. Marvin, een van ’n identiese tweeling, is op Donderdag 2 Mei dood nadat hy in die Paarl geval het van die tweede verdieping van die gebou waar hy met bouwerk besig was. Hy het op die toneel gesterf. Marvin het saam met sy tweelingbroer, Gershwin, en hulle pa, Faan, in rielkringe bekendheid verwerf as die Hanse-rielorkes. Hulle het verskeie pryse losgespeel en twee CD’s opgeneem. In 2009 het hulle in die ATKV se rieldansfinaal by die Taalmonument in die Paarl die David Kramer-trofee as die beste rieldansorkes ontvang. By ’n kompetisie die volgende jaar is hulle weer as die beste rielorkes aangewys. Marvin self het ook al die Pieter van der Westhuizen-trofee ontvang as die beste riel­kitaarspeler. Elias Nel, voormalige projek­organiseerder van die ATKV, het só hulde gebring aan Marvin: “Marvin was ’n vriendelike, lewenslustige jong man wat saam met sy broer en pa deur hulle orkes die meeste vernuwing in die riel gebring het. “Daarom was hulle so gewild.” Gershwin sê op die dag van sy broer se dood was hy nie homself nie. “Ek kon aan niks kom nie en het net rondgesit. “Ek het later ’n snaakse gevoel gekry en geweet daar is iets fout met my broer.” Marvin se ma, Patsy (59) sê hy het twee weke voor sy dood vir haar gesê: “Ouma, dis die laaste van Marvin Hanse.” Omdat hy ’n grapjas was, het sy nie veel notisie geneem daarvan nie. Sy pa, Faan (67), sê: “Ek is die Here dankbaar dat ek en my seun so na aan mekaar was. Ons het saam gewerk en saam musiek gemaak. Hy het hom ten volle uitgeleef.” Marvin was ook baie close met sy een suster, Adri (29). Dié was as gevolg van werkverpligtinge in Portugal toe Marvin dood is. Sy moes inderhaas terugkom. Marvin word oorleef deur sy ouers, twee broers, twee susters en sy sewejarige seun.