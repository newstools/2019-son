’N HOOGS ontstelde ma beweer ambulanspersoneel het haar oorlede baba voor haar oë in ’n Shoprite-sak gesit. Elvinita Mentoor (31) van Qunu in die Baaise noordelike gebiede het nou slape­lose nagte vandat haar seun ’n ruk ná geboorte op haar bed dood is. Sy meen as die ambulans nie ses uur laat was nie, het klein Elzario nou nog gelewe. “Sondag net ná 12:00 was ek in die huis toe my water gebreek het. Ek het dit glad nie verwag nie, want ek was net vyf maande swanger met hom. “My man (Allister), het dadelik die ambulans gebel en hulle het gesê hulle is op pad,” vertel Elvinita hartseer. Maar die ure het verbygestap en geen ambulans was in sig nie. Allister (42) het die ambulansdiens aanhoudend gebel en selfs in die hoofpad gaan staan sodat hy hulle kan begelei na die huis toe. “Dit het gevoel of ek kan dood neerslaan. Ek het 17:20 geboorte gegee nadat ek erge pyne gekry het,” sê Elvinita “Ek het net so bly lê met die baby tussen my bene en gewag vir die ambulans.” ’n Antie wat in dieselfde straat woon, het op Elvinita en die baba gecheck. Sy het gesê die baba haal nog asem. Maar toe die ambulans-personeel daar aankom, het die twee vroue iemand in die huis vir ’n plastieksak gevra. Elvinita het eers agtergekom dat daar groot fout is toe hulle die baba in die plastieksak sit. “Ek is baie ontevrede. Dis nie ’n hond nie, maar ’n kind wat ek verloor het.” Die ambulans-bestuurder het na bewering aan die familie gesê hulle kan verdere stappe doen oor wat gebeur het. Ontslaan Elvinita sê die personeel het haar ook nie ondersoek nie en het net gevra of sy fine is. Boonop het die nurses by die hospitaal glo van haar verwag om haar baba self uit die plastieksak te haal. Maandag het Elvinita haarself uit die hospitaal ontslaan. So, sy weet nog nie wat die presiese oorsaak van haar kind se dood is nie. Elvinita vertel sy was verlede Donderdag nog by die Dora Nginza-hospitaal vir ’n checkup en hulle het gesê als is fine, al het sy ’n infeksie gehad. Sy het soveel drome vir haar seun gehad. “Ek het gedroom dat hy matriek sal maak en nie soos ek vroeg uit die skool sou gaan nie. Ek voel baie ontevrede en gaan die ambulansmense sue.” Brenhan Metune, die distrikshoof van die nooddienste in die Nelson Mandelabaai-metro, het Son se navraag ontvang en beloof om ondersoek in te stel.