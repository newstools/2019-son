SOKKER het ’n wrede manier om ’n mens te humble en ’n suur smaak in die mond te laat. Dis presies wat Ajax Cape Town laas seisoen uitgevind het toe hy swaarde gekruis het met die grootbaas van die Premier-sokkerliga (PSL) en Orlando Pirates, dr. Irvin Khoza. Die Urban War­riors moes toe hulle “straf” daarvoor die afgelope seisoen in die Nasionale Eerste Liga (NFD) uitdien. Ongelukkig kon Ajax nie die job op die veld doen nie, en daarom “veg” hy nou hard om sy PSL-status te koop. Daar is gesê dat Bloemfontein Celtic, Polokwane City, Baroka FC en Chippa United in die mark is. Ajax is aangeraai om Chippa te vermy omdat dié te veel uitstaande skuld het en boonop “complicated” is. Maar aangesien Ajax se grootbaas, Ari Efstathiou, en Khoza weer die vredespyp rook, baan dit dalk nou weer die PSL-weg vir die span van Parow. Son is ingelig dat Khoza baie graag wil hê dat Ajax moet terugkeer tot die PSL. Dis omdat almal weet ’n klub soos Ajax bied die PSL waarde en dat hy met sy set-up van wêreld­gehalte ook beter verdien as om in die NFD te speel. Veral die klub se akademie beteken só baie vir jong spelers. Khoza – die Iron Duke – is vroeër­ vanjaar na die opening van Ajax se sokker­skool, die Lambda Institute, genooi, en alles was duidelik weer oukei. Daar word hard gewerk agter die skerms om Ajax tot die PSL te laat terugkeer. Ajax en sy allies moet dus gou ’n klub koop sodat Khoza die transaksie kan goedkeur. Drie Kaapse spanne in die PSL sal die sokkergees weer laat opvlam.