’N MAN wat ’n ma na bewering twee keer verkrag het, het gister in die Baaise hooggeregshof onskuldig gepleit op ’n rits klagte. Sebenzile Simane (32) pleit onskuldig op ’n klag van huisbraak met die doel om te roof, vier klagte van ontvoering, klagte van die onwettige besit van ’n vuurwapen en ammunisie, twee klagte van verkragting en een van poging tot verkragting. Hy staan ook tereg op ’n klag dat kinders gedwing is om seksuele dade te aanskou, vier klagte van poging tot moord en ’n klag van roof met verswarende omstandighede. Luidens die klagstaat het die ma en haar kinders op 25 Maart 2017 in hulle huis op ’n plaas buite die Baai ontspan nadat hulle teruggekeer het van skool en werk. Terwyl die ma in haar kamer gechill het, het sy skote hoor afgaan. Die kinders, wat in daardie stadium in die sitkamer televisie gekyk en geëet het, het toe ingehardloop by die kamer waar hulle ma was. Die klaagster het toe die kamerdeur toegeruk. Agterstewe Luidens die klagstaat het Simane, die huis toe met ’n vuurwapen binnegegaan. Hy het glo gestap na die ma se slaapkamer en skote deur haar kamerdeur afgevuur. Die ma is in die proses in die agterstewe getref. Hy het volgens die staat ’n skuifdeur stukkend geslaan, toegang tot die kamer verkry en gedreig om een van die kinders dood te skiet. Hy het luidens die klagstaat aangedring om die kluis te sien. Dit is toe aan hom uitgewys. Simane het die ma en haar kinders na bewering in die liv­ing room ingeforce en hulle met kabels vasgebind. Die beskuldigde het toe na bewering twee sigarette aangesteek en een aan die ma gegee om te rook. Luidens die klagstaat het Simane toe een van die kinders probeer dwing om met die ma seks te hê. Toe die ma weier, het hy haar glo na die slaapkamer geneem en verkrag. Hy het toe na bewering haar minderjarige dogter gaan haal en haar na die ma se slaapkamer geneem. Daar het hy glo die meisie se klere uitgetrek en probeer om haar ook te verkrag. Die ma het hom gesmeek om haar dogter uit te los en haar eerder te verkrag. Simane het toe glo die ma in die teenwoordigheid van haar dogter verkrag. Hy het daarna na bewering items in die huis bymekaargemaak. Simane het die ma na bewering gedwing om hom te neem na ’n OTM, waar hy twee keer geld uit haar rekening getrek het. Die ma sal na verwagting vandag begin getuig. Adv. Megan September-Qatana kla aan.