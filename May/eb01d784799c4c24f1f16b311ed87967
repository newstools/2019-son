RIAAN Bitterbos gaan lewenslank in die tronk sit vir die moord op sy eksmeisie, Elizabeth Maarman. Hy is verlede week gevonnis vir die moord op Maarman, die ma van sy kind. Bitterbos het in Februarie 2018 Maarman se lewe kortgeknip toe hy haar verskeie kere met ’n mes gesteek het. Die voorval het op die plaas Welgeluk in Vredendal gebeur. Bitterbos is Maandag in die Kaapse hooggeregshof gevonnis. Volgens Bitterbos se pleitverduideliking was hy en Maarman 10 jaar saam, maar die verhouding het drie weke voor die moord tot ’n einde gekom. Bitterbos het erken dat hy na Maarman se huis toe gegaan het. Dit was nadat hy gehoor het sy wil hulle kind wegneem van die plek waar die maatskaplike werker die kind geplaas het. Hy wou die kind se plasing met haar bespreek. Luidens sy pleitverduideliking het hy en Maarman oor die plasing gestry. Sy het hom na bewering in die gesig geslaan, waarna hy haar ook een keer in die gesig geslaan het. Geworstel Volgens Bitterbos het Maarman se antie hom met ’n bierbottel oor die kop geslaan. Hy en Maarman het geworstel en hy wou stap, maar sy het hom eers ná ’n rukkie laat gaan. Bitterbos het in dié stadium gesien die antie wil die bierbottel optel. Dis tóé dat hy die mes op die tafel langs hom opgetel en Maarman begin steek het. Hy het erken dat hy haar dalk 11 keer gesteek het. Maarman is op die toneel dood as gevolg van die steekwonde. Dit is nog nie duidelik waar Bitterbos sy vonnis sal dien nie. Die hof het ook beveel dat hy onbevoeg is om ’n vuurwapen te besit.