RYAN Crotty verwag nie dit gaan môre op Nuweland net one-way traffic wees teen die Stormers nie. Die Crusaders het laas week verspot maklik met die Bulls op Loftus Versfeld in Pretoria afgereken. Die 30-jarige veteraan van 44 toetse glo die Storm­ers sal heeltemal ’n ander uitdaging as die Bulls in die skadu van Tafelberg bied. Crotty glo hulle sal hulle taktiese benadering teen die Kapenaars móét verander. Fasette Hy sê: “Ons verwag die Stormers gaan met ’n fisieke aanslag kom. Hulle het ’n opwindende agterste driehoek wat baie gevaarlik op die teenaanval is. Hulle middelveld is gelaai met groot manne wat die bal sterk dra. “Die Stormers was nog altyd ’n span met goeie vaste fasette. Hulle skrum veral goed. Ons sal dus op ons hoede moet wees. “Al het ons laas week maklik met die Bulls afgereken, kan ons nie net verwag om op te daag en die Stormers te klop nie. “Wanneer jy nie goed voorberei nie en ’n span onderskat, plaas jy jouself in ’n situasie waar jy in die moeilikheid kan beland. Ons sal dus moet seker maak ons kry ons enjin so gou moontlik weer in rat vir die uitdaging wat voorlê,” verduidelik hy. Scott Robertson, afrigter van die Crusaders, het drie veranderinge aan sy span aangebring wat laas week sewe drieë teen die Bulls gedruk het. Joe Moody (beenbesering) speel nie. Dan sal George Bower op loskopstut ingespan word. Verder is die All Black-slot Sam Whitelock terug as kaptein. Daarteenoor het Robbie Fleck, Stormer-breier, sy span met die terugkeer van die Springbokke Siya Kolisi (kaptein), Pieter-Steph du Toit en Damian de Allende versterk. STORMERS – Damian Willemse, Seabelo Senatla, JJ Engelbrecht, Damian de Allende, Dillyn Leyds, Josh Stander, Herschel Jantjies, Jaco Coetzee, Pieter-Steph du Toit, Siya Kolisi (k), Cobus Wiese, Eben Etzebeth, Wilco Louw, Bongi Mbonambi, Steven Kitshoff. PLAASVERVANGERBANK: Scarra Ntubeni, Corné Fourie, Frans Malherbe, Kobus van Dyk, Sikhumbuzo Notshe, Justin Phillips, Jean-Luc du Plessis, Dan Kriel. CRUSADERS – David Havili, Sevu Reece, Jack Goodhue, Ryan Crotty, George Bridge, Richie Mo’unga, Bryn Hall, Kieran Read, Matt Todd, Ethan Blackadder, Sam Whitelock (k), Scott Barrett, Michael Alaalatoa, Codie Taylor, George Bower. PLAASVERVANGERBANK: Andrew Makalio, Harry Allan, Oliver Jager, Luke Romano, Jordan Taufua, Mitchell Drummond, Mitchell Hunt, Braydon Ennor.