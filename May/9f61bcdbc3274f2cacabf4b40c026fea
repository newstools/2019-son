WETENSKAPLIKES van Nasa, Amerika se ruimte-agentskap, het die molekule bespeur wat heel eerste in die heelal gevorm het, aldus ’n nuwe studie wat in die vaktydskrif Nature gepubliseer is. Die slimkoppe het die kombinasie van helium en waterstof wat as heliumhidried bekend staan, in ’n planetêre newelwolk by die sterrebeeld Cygnus (die Swaan) gevind. Die navorsers glo die molekule het 100 000 jaar ná die “oerknal” (big bang) gevorm. Dié ontdekking bevestig ’n deel van ons kernbegrip van die vroeë heelal en hoe dit oor miljarde jare in vandag se ingewikkelde chemie ontwikkel het. – News Direct