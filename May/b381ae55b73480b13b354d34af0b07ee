DIE Blitsbokke sal nie die naweek in permutasies kan vaskyk as hulle sewesrugby se Wêreldreeks met ’n wen wil afsluit nie. Volgens Neil Powell, afrigter van die Suid-Afrikaanse sewesrugbyspan, was dít een van die groot probleme wat tot sy span se ondergang op die tweede dag van die Londen-toernooi gelei het. Powell was baie reguit en het die verloor in die beker-kwarteindronde as sy span se swakste wedstryd van die seisoen beskryf. Gelukkig is kwalifisering tot die Olimpiese Spele in Tokio (Japan) in 2020 nou verseker nadat Engeland lelik in sy tuistoernooi uit die bus geval het. Die Engelse het nie eens die uitspeelrondes van die beker-afdeling gehaal nie. Suid-Afrika speel Saterdag en Sondag in die Parys-toernooi – die laaste stop op vanjaar se reeks van 10 toernooie. Powell en sy span het verlede jaar in die Franse hoofstad gewen. Suid-Afrika is as die kampioen van die Wêreldreeks gekroon. Dié keer sal ’n wen in Parys net aansien terugwen. Fidji, wenner van die Londen-toernooi, en Amerika bevind hulle in ’n two- horse­ race vir die seisoen se kroon. “Dis maar ’n geval van nog die (Blitsbok-)kultuur kweek by die nuwe manne,” het Powell gesê. “Net oor ons deur ’n goeie dag een gekom het, moet hulle nie dink dit gaan net so maklik wees in die uitkloprondes nie. “Al ons (vorige) sukses is gebou op die kultuur en sisteem. Dis al verskeie kere bewys dat as ons inkoop en elke speler vervul sy rol en verantwoordelikhede, gaan dit goed met die span. “Wanneer daar buite die struktuur gegaan word, sukkel die span. Dis wat met ons in die kwarteindronde gebeur het.”