DIE vrou wat die videos gemaak het van haar kollega wat kinders by ‘n creche in Carletonville mishandel, is gearresteer. Die vrou sal na verwagting volgende week in die hof verskyn. Haar 40-jarige kollega is reeds op 26 Maart gearresteer en het twee dae later op aanrandingsklagte in die hof verskyn. Sy is op R3 000 borgtog vrygelaat. Nandi Mayathula-Khoza, Gauteng se LUR vir maatskaplike ontwikkeling, het die creche gesluit kort ná die videos van die aanranding op sosiale media viral gegaan het. In een van die videos word ‘n jong meisie gedwing om opgooisels skoon te maak. Die kind word dan herhaaldelik teen die kop geklap terwyl sy dit doen. Mayathula-Khoza het laas gesê die vrou, wat die videos gemaak het, het nie die kinders teen haar kollega beskerm nie. Boonop het die creche se lisensie ook reeds in 2016 verval. – Daily Sun