SPEEL vir die nasie en maak ons trots! Francois Davids, adjunkpresident van SA Rugby, het nie doekies omgedraai toe hy die Junior Springbokke se verantwoordelikhede in vanjaar se o. 20-Wêreldtoernooi vir hulle uitgestippel het nie. Die grootkop was Maandag die gasspreker by die span se amptelike baadjie-oorhandiging in Stellenbosch. Die span vertrek vandag na Argentinië om aan die 2019-toernooi deel te neem. “Julle het ’n reuse-verantwoordelikheid, en dis om die beker te wen. Die nasie smag na sukses op die rugbyveld – en julle kan dit doen. “Dit gaan moeilik wees, maar julle moenie moed verloor nie,” het Davids aan die spelers gesê. In sy repliek het die span se kaptein en losvoorspeler, Phendulani Buthelezi, aan Davids gesê: “Meneer die adjunkpresident, ons neem verantwoordelikheid en ons sal die nasie trots maak.” Chean Roux, breier van die span, sê die druk is tasbaar. Dit is die derde jaar dat hy die span afrig. Sy span het in twee agtereenvolgende halfeindstryde (2017, 2018) teen Engeland vasgeval. Die Bokkies begin hulle veldtog in die 2019-skouspel op 4 Julie teen Skotland in Rosario, geboortedorp van die sokkerster Lionel Messi. “So, behalwe die druk om te wen, is daar ook ander faktore soos die gasheerdorp se geskiedenis en kultuur,” het Roux gesê. “Die druk is vererger met die span se reeks swak opwarmingswedstryde. Dit is maar altyd die gevaar as jy wedstryde in die aanloop tot die toernooi verloor. “Maar ek kan die nasie die versekering gee dat dié span die land sal trots maak,” het Roux benadruk. Intussen is die stut Keagan Glade as plaasvervanger opgeroep vir die beseerde Hanro Jacobs (voet). Die Bokkies se tweede wedstryd is op 8 Junie teen Georgië voordat hulle die groepfase met ’n kragmeting teen Nieu-Seeland se Baby Blacks op 12 Junie afsluit.