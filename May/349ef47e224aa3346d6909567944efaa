DIE Nelson Mandela-Universiteit (NMU) onthul môre nuwe name vir agt van sy koshuise. Dis deel van die NMU se naamsveranderingprojek, wat voortvloei uit sy nuwe identiteit en naam. Die NMU was tot 2017 bekend as die Nelson Mandelabaai- Metropolitaanse Universiteit (NMMU), berig News24. Zandile Mbabela, NMU-woordvoerder, sê: “Onder diegene wat vereer word, is twee voormalige NMU-studente, Yolanda Guma en Claude Qavane, wat albei in hulle kort lewe bygedra het tot die universiteit.” Guma het in 2015 in ’n motorongeluk omgekom en Qavane is in 2002 oorlede. Sarah Baartman, Charlotte Maxeke, Solomon Mahlangu, Lillian Ngoyi, Hector Pieterson en Sol Plaatjie word ook vereer.