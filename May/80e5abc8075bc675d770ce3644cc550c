AUSTRALIËRS blyk die enigste lidland van Super­rugby te wees wat ewe skielik kla oor die teenwoordigheid van die Jaguares in dié kompe­tisie. Die Jaguares neem sedert 2016 deel aan die Super­rugby-kompetisie. En dit lyk asof die Argentynse span vanjaar as die wenner van die Suid-Afrikaanse afdeling gekroon gaan word. Bedreiging Hoewel die Jaguares uit lede van die Argentynse nasio­nale span bestaan, het hulle aanvanklik gesukkel om wedstryde te wen. Voorheen, toe hulle nie ’n bedreiging ingehou het om vir die uitspeelrondes te kwali­fiseer nie, is daar nie juis oor hulle deelname gekla nie. Maar nou voel die voor­malige Wallaby-kaptein en haker, Phil Kearns, egter dis tyd om sy bek uit te spoel. Dis veral nadat die Jaguares sy ou Superrugbyspan, die Waratahs, die naweek geklop het. Kearns meen Superrugby is ’n provinsiale kompetisie. So, provinsiale spanne moet daaraan deelneem. Hy het aan Fox Sport gesê: “Ek dink Argentinië was baie geslepe en het Sanzaar (beheerliggaam vir Superrugby en die Rugby Championship) lekker vir ’n pop gevat. “Hulle gaan ’n baie sterk span in die Wêreldbeker in Japan wees, want hulle speel al drie jaar saam.” Die Jaguares speel dié naweek teen die Queensland Reds in hulle laaste wedstryd op toer in Australasië. Hulle toer kan as ’n sukses beskou word ná die sege oor die Waratahs en dié oor die Hurri­canes laas naweek. Net die Highlanders het hulle geklop.