CHRIS Morris speel heel moontlik in die eerste Wêreldbeker-krieketwedstryd vir Suid-Afrika. Dít volg nadat hy aanvanklik nie ’n lid van die groep spelers was nie. Aiden Markram word dalk ook op 30 Mei in Londen teen Engeland ingespan. Hy het sy aanspraak op ’n plek in die span verbeter kort voordat die groep spelers aangewys is. Die kanse is skraal dat die snelbouler Kagiso Rabada fiks genoeg sal wees vir daardie wedstryd. Morris, wat die beseerde Anrich Nortjé vroeër­ dié week vervang het, kan dan saam met Dale Steyn en Lungi Ngidi die naataanval vorm. Imran Tahir sal die draaier­ wees. Andile Phe­hlukwayo en JP Duminy is die ander boulopsies. Dwaine Pretorius kan in Rababa se plek oorweeg word, maar omdat Morris die vinnigste bouler van dié twee is, behoort hy voorkeur te kry. Die sameroeper van die keurders, Linda Zondi, het juis gesê Morris kan in die Engelse toestande floreer. Zondi meen dis omdat Morris vinnig kan boul, weet hoe om in die eindbeurte te boul en ’n faktor is in die laer kolforde. As Morris ’n goeie vertoning in die eerste wedstryd lewer, behoort hy sy plek in die keurspan te behou. Rabada sal dalk weens sy rugbesering nie betyds vir die eerste wedstryd herstel het nie, maar die Proteas sal dié troefkaart beslis nie tuis los nie. Hy sal op 19 Mei saam met die span vertrek en sal speel sodra hy fiks is. In dié stadium lyk dit nie asof die afrigter, Ottis Gibson, die keurspan wat hy in gedagte het, teen Engeland sal kan inspan nie. Loep Twee opwarmingswedstryde sal Gibson ’n goeie aanduiding bied van die spelers se spelpeil en fiksheid. Hashim Amla se kolfwerk sal dan onder die loep kom. Hy’t vanjaar gesukkel en werk die laaste tyd hard in die nette saam met die kolfafrigter, Dale Benkenstein. Markram het goed vertoon in Graafskapwedstryde in Engeland. So, aangesien hy ’n goeie proesel van die Engelse speeltoestande gekry het, word hy teen Engeland dalk bo Amla verkies.