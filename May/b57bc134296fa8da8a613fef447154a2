JEREMIAH Ruiters se brein was kleiner as wat verwag is vir sy ouderdom. Die 18 maande oue kind se brein het onder normaal geweeg en daar was veelvuldige bloeding tussen die brein en die weefsel wat dit bedek. Jeremiah is op 12 Junie 2017 in Factreton se kliniek dood nadat sy ma, Abigail Ruiters, se boy­friend, Ameerudien Peters, met hom daar opgedaag het. Ruiters en Peters loop hof in die Kaapse hooggeregshof vir die moord op Jeremiah, asook die mishandeling van sy twee ouer sussies. Die staatspatoloog Marna du Plessis het laas week hieroor getuig. “Bloeding was aan die linkerkant van sy brein asook in die kanaal gevind. Die brein was ook sagter as normaal omdat dit deur trauma is,” het sy getuig. “Die trauma is veroorsaak deur ’n hou met ’n stomp voorwerp.” Verder het Du Plessis getuig dat die deel van Jeremiah se ruggraat naaste aan die boonste gedeelte van sy nek maroenkleurig was. “Dis veronderstel om wit-romerig te wees. Die maroen word geassosieer met bloed. Daar is nie veronderstel om bloed te wees nie en dus is dit ’n teken dat dit deur ’n stomp voorwerp veroorsaak is.” Die laer gedeelte van Jeremiah se ruggraat het ook bloeding gehad­. Dié skokkende hofsaak is tot 9 Mei uitgestel.