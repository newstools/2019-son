DIE Springbokke Schalk Brits en Jason Jenkins is terug in die Bulls-span vir Vrydagaand se Superrugby-kragmeting teen die Crusaders op Loftus Versfeld in Pretoria. Brits het ’n skorsing van vier weke uitgedien. Hy gaan op haker in die plek van Jaco Visagie sak. Jenkins het van sy besering herstel en vervang Jannes Kirsten wat na die kant van die skrum skuif. Brits en Jenkins was laas in aksie in die oorwinning van 19-16 oor die Sharks aan die einde van Maart. Pote Human, hoofafrigter van die Bulls, het ook twee veranderinge aan die agterlyn aangebring. Ivan van Zyl word uit die wedstyd-groep van 23 weggelaat. André Warner is in die beginspan op skrumskakel ingesluit met Embrose Papier op die plaasvervangerbank. Burger Odendaal is ook weer terug op binnesenter in die plek van Dylan Sage. Odendaal moes laas week net voor die wedstryd weens besering onttrek. Odendaal en Johnny Kotze gaan ’n nuwe kombinasie in die middelveld vorm. Human was in sy noppies met die terugkeer van sy twee Springbokke in die pak. Hy sê: “Schalk sal honger wees om te speel. Jason het goed herstel en het skerp op die oefenveld gelyk. Ons pak sal moet hand opsteek teen die Crusaders. Dié twee het beslis die vermoë om ’n groot bydra te maak." Handré Pollard, kaptein van die Bulls, sê hulle is vasberade om dié fase van die toernooi op ’n hoë noot af te sluit. "Ons reis oorsee na dié kragmeting en sal eers volgende maand weer terug wees op Loftus. Só dit is ’n baie belangrike game vir ons. Ons moet goed vaar sodat ons ons posisie op die log kan verstewig en momentum opbou vir die toer. Almal weet wat op die spel is,” sê Pollard. 