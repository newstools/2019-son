DIE gemeenskap van Parkwood het Sondag gasheer gespeel vir ’n mass boeka toe sowat 4 000 inwoners in die straat aangesit het vir ete aan ’n tafel van langer as ’n kilometer. Blackbird-rylaan is van die moskee afgesper tot by die Jabulani-voedingskema. Die ellelange tafel is gedek met allerhande soorte lekkernye soos sop, brood, akni, samoosas­, pies, dadels, dhaltjies, koesisters, bollas, vetkoekies, koeldrank en wat nog alles. Benewens die moskee het liefdadigheidsorganisasies soos Jabulani, klubs en individue gesorg dat daar genoeg kos was vir almal. Ashraf Abrahams, ’n lid van die Central-atletiekklub, was verantwoordelik vir een van die 15 stasies. Elke stasie was sowat 75 meter lank. Abrahams het oor die projek gesê: “Ek woon in Parkwood en sien daagliks hoe die mense hier sukkel. Hierdie wonder­like projek is laas jaar vir die eerste keer in die maand Ramadaan gehou. “Ek het besluit om vanjaar my atletiekklub te betrek. Sakke “Eers wou ons net een groot pot akni van 100 F vir ons stasie maak. “Maar die mense het hulle hande diep in hul sakke gedruk. “Donasies het van oral ingestroom en in plaas van een pot, kon ons drie potte kos maak. “Dit was veral ’n bevredigende ervaring om die blydskap en waardering op die mense se gesigte te sien.”