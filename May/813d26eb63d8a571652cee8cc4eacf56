’N STAATSGETUIE in ’n rape-saak het gister getuig hy het gewonder wat die minderjarige klaagster in die huis met die beskuldigde doen terwyl ál die ander kinders buite speel. Christie Jaftha, alias Boetman, het gister in die Baaise hooggeregshof getuig in die rape-verhoor van Norman Swartbooi (30) van Kuyga in Greenbushes. Swartbooi het na bewering op 31 Julie verlede jaar ’n sewejarige meisie in ’n halfgeboude huis in Greenbushes verkrag. Jaftha sê op die dag van die voorval was hy op pad na Swartbooi se huis om te rook. Volgens hom rook hy en Swartbooi gewoonlik dagga en pille saam. Jaftha getuig hy is toe reguit na die halfgeboude huis wat agter Swartbooi se huis gebou is. Jaftha sê toe hy by die halfgeboude huis kom, toe sien hy Swartbooi en die klaagster in die betrokke huis. Die getuie sê toe hy by die huis ingaan, toe kom die klaagster na hom aangehardloop. Volgens hom het sy agter hom kom staan. Volgens Jaftha het die klaagster ál haar klere aangehad. Jaftha sê hy het toe vir Swartbooi gevra wat ruik so na ontlasting. Volgens Jaftha het hy gesien die klaagster se klere was besmeer met ontlasting. Volgens hom het Swartbooi gesê die dogtertjie bring gewoonlik ’n kombers saam wanneer sy in die betrokke halfgeboude huis speel – op die plek waar hy en Jaftha altyd rook. Volgens Jaftha het Swartbooi ’n kombers opgevou en by die venster uitgegooi. Hy sê hy onthou nie die kleur van die kombers nie. Volgens Jaftha het die klaagster “bangerig” en “skrikkerig” gelyk. Hy sê hy kon aan haar gesig sien alles is nie pluis nie. Volgens Jaftha het Swartbooi toe die klaagster toegesnou met: “F*kk*f! En gaan vertel jou ma!” Jaftha sê Swartbooi was “baie onbeskof” met die klaagster. Hy sê toe die klaagster loop, toe vra hy Swartbooi of hy iets het om te rook. Swartbooi het egter nie iets gehad om te rook nie. Jaftha sê Swartbooi het hom toe meegedeel hy gaan nou slaap. Die getuie sê hy het nog nooit vir Swartbooi gevra wat hy en die klaagster in die betrokke halfgeboude huis gedoen het nie. Volgens Jaftha het hy ’n halfuur later verneem Swartbooi is in hegtenis geneem. Die saak dien voor regter Elna Revelas. Johan van der Spuy verteenwoordig die beskuldigde. Adv. Ismat Cerfontein kla aan.