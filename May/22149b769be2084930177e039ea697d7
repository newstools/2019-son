WERKERS van Atlantic Plastic Recycling in Parow groet vandag hulle vier kollegas wat verlede week dode­like fumes ingekry het. Die mans het by die werk in ’n tenk beland en is daar dood. Fred Cheetham, een van die bestuurders by die maatskappy, sê hy en sy medewerkers het nog baie seer weens die verlies. “Dit is steeds baie sleg – vir diegene wat die dag by was toe dit gebeur het én vir die ander wat baie nou saam met hulle gewerk het.” Hy sê die fabriek is oop en van die werkers is reeds weer op hulle pos. “Van die werkers ontvang nog berading en is nog nie terug by die werk nie.” Cheetham sê hulle forseer niemand om te werk nie. “As die beraders ons meedeel dat iemand nie reg is nie, kan ons hulle nie force nie. Wanneer mense reg is, sal hulle terug wees.” Beradingsessies het gister by die fabriek begin. Cheetham sê hulle kan nog nie kommentaar lewer op die voorval wat tot die vier mans se dood gelei het nie. Die slagoffers is John Joubert (41) van Elsiesrivier en ene Phetto, Sbabalo en Shaun. Na verneem word, was ’n werker besig om die diep tenk skoon te maak toe die walms van ’n onbekende gas hom oorval het. Joubert en twee ander werkers is inderhaas soontoe om te help en het na bewering die een ná die ander ingeval. Gister was Joubert se familie nog druk besig met begrafnisreëlings. “Die werk betaal vir als. Ons moet net pryse en goed uitkies,” het Fazlin Bosch, sy susterskind, gesê. Cheetham het bevestig hulle help met die koste. Joubert word Sondag begrawe. Dit is nog nie bekend wanneer sy ander kollegas ter ruste gelê word nie. Atlantic Plastic se werkers hou vandag by die werk vir die oorledenes ’n roudiens. Cheetham sê dié diens is net vir werknemers.