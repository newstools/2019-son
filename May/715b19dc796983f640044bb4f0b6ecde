DIE werkloosheidsyfer in die Oos-Kaap is die hoogste in die land. Dis volgens Statistieke Suid-Afrika (Stats SA) se kwartaallikse arbeidsmagpeiling (QLFS). Die peiling vir die eerste kwartaal (K1) van 2019 is Dinsdag uitgereik. Dit toon die skerpste toename in werkloosheid sedert 2017. Vergeleke met K1 van laas jaar het werkloosheid landwyd met 0,9% gestyg. Dit bring Suid-Afrika se werkloosheidsyfer nou op 27,6% te staan. Meer as die helfte (55,2%) van diegene tussen 15 en 24 jaar oud is werkloos, en 34,2% van diegene tussen 25 en 34 sit by die huis. Luidens Stats SA se peiling het voormalige werkers wat nou nie meer ’n job het nie, in ál nege provinsies toegeneem. Stats SA het bevind daar is landwyd minder werk­geleenthede beskikbaar. Dit strek oor alle sektore, insluitend formeel, informeel, landbou en selfs in privaat huishoudings. Net in Limpopo het die werkloosheidsyfer meer gestyg as in die Oos-Kaap. Luidens die peiling is 90 000 minder werkers in diens geneem in K1 van vanjaar as in dié tydperk ver­lede jaar. Absorpsiesyfer Die provinsie se werkloosheidsyfer het van 36,1% in K4 verlede jaar met 1,3% gestyg tot 37,4%. In die provinsie is sowat 781 000 mense tussen 15 en 64 jaar oud werkloos, terwyl 1 308 000 van dieselfde ouderdomsgroep werk. Die Oos-Kaap se absorpsiesyfer – die aantal mense wat in diens geneem word – is nou 30,6%. Die werkloosheidsyfer in die Nelson Mandelabaai-metro (NMBM) is 38,2%. Dis ’n toename van 2,3% sedert K4 van verlede jaar. In die NMBM het 336 000 mense tussen 15 en 64 jaar oud in K1 van vanjaar gewerk. Dis 28 000 minder werkende mense as die 364 000 aan die einde van ver­lede jaar. Tans is daar 208 000 werkloses in die NMBM. In K4 van verlede jaar was dit 204 000. Sowat 24 000 inwoners van die NMBM en Buffalo City sê hulle soek nie eens meer werk nie. Stats SA grond sy peiling op info van sowat 30 000 gesinne en individue.