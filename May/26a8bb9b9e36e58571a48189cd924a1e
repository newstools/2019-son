DIE Blues kan die Bulls se Superrugby-drome Vrydag in Auckland ’n verdere knou gee. Die Bulls was verlede naweek uiters teleurstellend in hulle nederlaag van 10-22 teen die Brumbies. Die Blues kan hulle koppe omhoog hou ná hulle nederlaag van 11-19 teen die magtige Crusaders. Die verdedigende kampioen moes behoorlik sweet vir sy sege. Sonder Handré Pollard op losskakel en Duane Vermeulen op agsteman is die Bulls soos Simson sonder sy hare. Net ’n super-optimis sal voorspel dat die Bulls dié wedstryd gaan wen. Met verbeeldinglose spel én geen deurdringingsvermoë in die middelveld nie, kan ’n mens kwalik sien of Burger Odendaal en Johnny Kotze enigsins opgewasse gaan wees teen Ma’a Nonu en TJ Faiane op senter. Die Blues behoort die senter-stryd maklik te wen. Dan is daar ook nog die drieëmasjien Rieko Ioane wat ’n verdere bedreiging inhou.