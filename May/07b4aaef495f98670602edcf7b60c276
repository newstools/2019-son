BRANCO du Preez gaan volgende naweek sewesrugby-geskiedenis in Engeland maak. Die Suid-Kaapse boorling gaan dan in Londen sy 70ste wêreldreekstoernooi vir die Blitsbokke speel. Du Preez en die beseerde Kyle Brown het saam die rekord gedeel toe hy onlangs in Singapoer op 69 toernooie met Brown gelyk getrek het. Suid-Afrika is op 25 en 26 Mei op Twickenham in aksie en sal op die eerste dag van die Londen-toernooi teen Japan, Kanada en Argentinië te staan kom. Neil Powell, Blitsbok-afrigter, en sy span kan nie dié jaar hul wêreldreekstitel suksesvol verdedig nie. Dit beteken egter nie daar is nie ’n doel om voor te speel nie. Powell en sy span – tans vierde op die punteleer – wil aan dié gunstige posisie vasklou. Dít sal hulle van outomatiese kwalifikasie vir volgende jaar se Olimpiese Spele-toernooi in Japan verseker. Die 2018/19-seisoen is die enigste kans vir spanne om via die Wêreldreeks vir die Olimpiese Spele te kwalifiseer. As die Blitsbokke nie kwalifiseer nie, sal hulle dan aan die Afrika-sewestoernooi (later die jaar) moet deelneem en wen om te kwalifiseer. Powell sê dit was baie moeilik om ’n span vir die toernooi in Londen te kies. Die Suid-Afrikaners is hul haastige man, Angelo Davids, kwyt. Hy het by die Junior Springbokke aangemeld vir dié jaar se o.20-Wêreldtoernooi in Argentinië. Muller du Plessis maak egter ’n terugkeer tot die span, terwyl die gereelde Blitsbok-kaptein, Phillip Snyman, as ’n plaasvervanger (13de speler) saam met die span reis. Siviwe Soyizwapi sal egter weer die Blitsbokke as kaptein in Londen verteenwoordig. JC Pretorius maak ook ’n terugkeer tot die span.