LEDE van die Rail Enforcement Unit (REU) het verlede week nege arrestasies uitgevoer en meer as 1 700 mense in Kaapstad en omliggende omgewing gestop en uitgeskud. Luidens ’n persverklaring deur Metrorail, die Stad Kaapstad en die plaaslike regering, het spanne van Prasa op 927 treine gepatrolleer. Altesaam 155 bekende hot spots en scrapyards is ook besigtig. Verskeie items, waaronder drugs, kabels, hacksaws en ander gereedskap wat vir diefstal gebruik word, is ook gekonfiskeer. Daar is verder 19 onwettige strukture op spoorweggrond afgebreek en 34 mense verwyder. Die REU het ook boetes van meer as R21 000 uitgereik. Richard Walker, streekwoordvoerder van Metrorail, sê die weeklikse samewerking tussen Metrorail en Prasa werp vrugte af. Hy verwelkom die twee skuldigbevindings verlede week waarin elk van die twee verdagtes effektief 12 jaar tronkstraf opgelê is. Hulle sien ook hoe belangrik dit is om toe te slaan op die oorsaak van die probleem van al die diefstal – die scrap dealers. Hulle wil hê die Wet op Tweedehande Goed moet verander sodat beslag gelê kan word op dié scrap-skarminkels se bates en hulle besighede gesluit kan word. Dié spul moet gearresteer kan word en in die hof gaan please explain.