OUDTSHOORN. – ’n Ou met die bynaam Varkie is in die streekhof skuldig bevind aan verkragting en seksuele aanranding. Zavienne Appels, oftewel Varkie, sal later vandeesmaand sy lot aanhoor. Appels is daarvan aangekla dat hy die aand van 1 Desember 2017 ’n vrou (25) wat hom ken van ’n tavern agtervolg en later in ’n klofie van agter gegryp en verkrag het. ’n Rukkie later het hy haar weer teen die grond gegooi en glo probeer verkrag. Appels het ontken dat hy die betrokke aand in die klofie was. Volgens hom misgis die klaagster hom met iemand anders. Verwerp Die klaagster het getuig dat dit nie so donker was dat sy nie Appels se gesig kon sien nie en dat almal hom as Varkie ken. Hy was ook die aand in die tavern waar sy gedrink en gedans het. Streeklanddros Daniel Boks het Appels se weergawe van algehele ontkenning verwerp. Boks het vir Varkie kortgevat en gesê: “Die klaagster het ’n kronologiese uiteensetting van gebeure gegee en ’n goeie indruk op die hof gemaak.” Hy het bygevoeg die staat het sy saak bo redelike twyfel bewys. Die saak is vir voorvonnisverrigtinge tot 17 Mei uitgestel. Dit sal in die Ladismith-streekhof aangehoor word.