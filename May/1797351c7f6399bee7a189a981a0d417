DIS belangrik om terug te gee en in jou eie agterplaas te begin. Dit is presies wat oudleerders van die Laerskool St. Idas gedoen het. Die skool se fondsinsamelingskomitee bestaan uit oudleerders van 1982 (bekend as die Cabbages), wat onlangs ’n skenking aan hul alma mater gemaak het. Die Cabbages bestaan uit die voorsitter, Bevin Abels, Charlene Lackay, Carmen Cara, Agnesia Thomas, Janine Arendse en Alexina Davids. Cara, ’n stigterslid, sê: “Ons het gevoel ons wou teruggee aan die skool en terugploeg in die gemeenskap waaruit ons kom. “Ons het klein geleent­hede soos ’n hoenderbraai, visbraai en selfs karaokeaande gehou om die geld in te samel.” Cara sê deur die verkope kon hulle ’n dansparty in die Stellenbosse stadsaal aanbied om hulle doelwit van R75 000 te bereik. “Ons het ons teiken bereik en met die geld het ons daarin geslaag om twee klaskamers sowel as die skoolsaal te herstel, en ook skryfbehoeftes te skenk,” vertel Cara opgewonde. By die onlangse oorhandiging het die musikant Jarrad Ricketts leerders vermaak met ’n motiveringspraatjie en optrede. Die komitee het die skool boonop met diefwering, verf en blindings toegerus. Die skoolsaal kan nou vir sosiale geleenthede gebruik word. Voetspore Cara sê die skool kan sy fondse nou self aanvul deur die saal uit te huur. “ ’n Mens sit baiekeer en wag op die departement om stukkende klaskamers te herstel. Dié keer het óns iets daaraan gedoen,” sê sy. Cara voeg by hulle daag graag alle ander gemeenskapskole uit om in die Cabbages se voetspore te volg en ’n verskil in hulle gemeenskappe te maak. #WeChallengeYou.