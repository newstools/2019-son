VEILIGHEID in skole het vandeesweek vir die soveelste keer onder die soeklig gekom toe ’n leerder 13 keer met ’n mes gesteek is. Die gr. 11-leerder (19) van die Hoërskool Beacon Hill in Mitchells Plain het die aanval oorleef en sterk tans tuis aan. Die voorval het einde verlede week tydens skooltyd plaasgevind. Son het vroeër ook berig oor Darren Brinkhuis (15) wat deur skollies in Tafelsig in die kop gelem en met ’n baksteen gegooi is. Volgens Brinkhuis se ouma is haar kleinkind nie by bendes betrokke nie. Die ouma sê leerders is nou bang om skool toe te gaan omdat hulle getarget word. “Die skool is veronderstel om ’n plek van veilige opvoeding te wees.” Die 28-jarige suster van die 19-jarige wat by Beacon Hill gesteek is, sê daar moet beslis na veiligheid by skole gekyk word. Die suster sê toe sy die skool besoek het, het leerders haar vertel dat daar net een sekerheidswag op die perseel is. “Dis die een wat by die hek sit. Volgens die hoof is daar ook kameras, maar wat sal daai kameras help? Om ’n dooie liggaam te wys?” Sy sê ook haar broer is nie ’n bendelid nie. “Hy het aan die begin van die jaar ’n uitval met ’n leerder gehad en dít kan moontlik die rede wees.” Kapt. FC van Wyk, polisiewoordvoerder, verduidelik die leerder is genader deur ses verdagtes wat oor die skool se heining gespring het. Arrestasies Die klong is verskeie kere in die kop en lyf gesteek. “Die verdagtes het ná die aanval te voet gevlug. “ ’n Saak van poging tot moord is geopen, maar geen arrestasies is al gedoen nie.” Van Wyk voeg by die moontlikheid word ondersoek dat die afskuwelike aanval tóg bendeverwant is. Jessica Shelver, woordvoerder van die Wes-Kaapse onderwysdepartement, sê die leerder is tussen 13 en 15 keer gesteek. “Die skoolklok is onmiddellik ná die stekery gelui en die leerders is na ’n veilige plek geneem,” verduidelik sy. Shelver sê die safety marshalls het ingespring om die leerder te help en ’n onderwyser het hom na die hospitaal gerush. “Dis nog onbekend hoekom die verdagtes die leerder aangeval het. Volgens die skool het die leerder geen betrokkenheid met bendes nie.” Shelver sê polisiesigbaarheid is ná die voorval rondom die skool verhoog. “Berading is ook beskikbaar gestel aan leerders by die skool.”