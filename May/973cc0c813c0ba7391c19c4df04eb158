VROULIKE atlete met hoër testosteroonvlakke moet in hulle eie kategorie toegelaat word om aan verskeie items in atletiek deel te neem. Volgens Liz McColgan, voormalige kampioen in die 10 000 m, is dít die enigste manier hoe die IAAF, die beheerliggaam vir atletiek, diskriminasie teen vroue kan voorkom. Suid-Afrika se Caster Semenya het laas week gehoor sy moet vanaf 8 Mei medisyne vat om aan die 800 m in groot byeenkomste deel te neem. Dié afkikker-medisyne sal haar testosteroonvlakke verlaag – ’n stap wat die IAAF glo regverdig is teenoor ander vroue in dié sport met minder testosteroon. McColgan sê: “Kategorieë is die pad vorentoe. Daar moet ’n kategorie vir vroue met hoë testosteroon wees en vir transgender mense. Só maak dit sake vir almal gelyk.”