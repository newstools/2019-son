DIE Cape Cobras het die blitsbouler Nandré Burger as volgende seisoen se nuwe aanwins bekend gestel. Die linkshandige snelbouler van die Lions het verlede jaar vir Ashwell Prince se Cape Town Blitz in die Mzansi T20-Superliga gespeel. Nabeal Dien, die CEO van die Kaapse franchise, het bevestig die 23-jarige Burger sal hom in die Moederstad vestig. Maar terwyl Burger as die enigste aanwins vir volgende seisoen geoormerk is, is die belowende veelsydige Dayyaan Galiem op pad Pretoria toe. Die 22-jarige Galiem het ’n rookie-kontrak met die Cobras gehad en het nie veel speelkans gekry nie. Hy sluit hom later vanjaar by die Titans aan. Maar terwyl Dien reeds planne vir volgende seisoen beraam, is sy fokus op die Cobras wat môre in Port Elizabeth speel. Hulle pak dan die War­riors in die halfeindronde van Krieket Suid-Afrika se T20 Challenge. “Ons laaste twee wedstryde was glad nie goed genoeg nie,” het Dien verduidelik. “Maar ek is daarvan seker dat ons die knoop teen die Warriors kan deurhak. “Wie weet, ’n tuis-eindstryd is ook dalk ’n werklikheid. “As ons wen en die Lions verloor in Johannesburg, is die final op Nuweland.” As daar ’n speler is wat ’n sleutelrol in ’n Cobra-sege kan speel, dan is dit die Protea-ster Vernon Philander. Hy word deur talle nie as ’n T20-speler beskou nie, maar sy 5/23 teen die einste Warriors in die eerste ronde op St. Georgepark in die Baai het die doemprofete beslis weer laat dink. Philander het tot dusver tien paaltjies laat kantel en het ook bestendig gevaar met die kolf. Hy spog reeds met 149 lopies in nege beurte in die T20-reeks.