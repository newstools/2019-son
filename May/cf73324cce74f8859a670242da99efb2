MEGHAN Markle, die hertogin van Sussex, het geboorte aan 'n babaseuntjie geskenk. Die nuwe royal se pa, Prins Harry, het self die nuus bekendgemaak. Harry het Maandagmiddag in 'n verklaring gesê Meghan en die baba doen baie goed en dat dit die wonderlikste ervaring is wat hy hom kon indink. "Hoe enige vrou dit kan doen...Wat hulle doen is bo my begrip," sê Harry. "Ons is albei baie opgewonde en so dankbaar aan almal se liefde en ondersteuning daarbuite. Dit is ongelooflik en ek wil dit met almal deel." Hy sê hulle dink steeds aan name vir die kleinding. "Dit was beslis my eerste geboorte waarby ek was. Dit is ongelooflik, absoluut wonderlik en soos ek gesê het, ek is so verskriklik trots op my vrou." Die baba het vanoggend om 05:26 met 'n stewige 3,3 kg die wêreld binnegekom. Harry was teenwoordig tydens die geboorte. Buckingham-paleis sê in 'n verklaring Meghan se ma, Doria Ragland, is in die wolke met die koms van haar eerste kleinkind. Sy is tans by die royal-ouers in Frogmore Cottage. - BBC   