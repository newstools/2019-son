DIE gesin wat in Maart in die Agter-Paarl met ’n hofbevel uit hulle huis op die landgoed Windmeul Kelder gesit is, woon nog langs die pad waar hulle gedump is. Alfred en Sweetness May het op 26 Maart hulle blyplek verloor en vertoef nog langs die R44-pad. Son het berig oor die gesin wat met huisraad en ál gedump is nadat hulle 28 jaar op die plaas gewoon het. Die Drakenstein-munisipaliteit het wel aan die gesin alternatiewe huisvesting by New Orleans Park in die Paarl aangebied. Sweetness sê egter sy weier om daar te gaan bly. Sy redeneer: “Mense het vertel dis nie lekker om daar te bly nie. Die skollies kom en steel jou goed daar. Dis nie ’n plek waar ek wil bly nie.” Sy voeg by: “Ek kan nie met my klein kinders daar bly nie, want dis onveilig. “Hulle het klaar in swaar omstandighede grootgeraak en kan nie weer in sulke toestande bly nie.” Sy hou vol hulle sal langs die R44 bly totdat hulle ordentlike huisvesting kry. Volgens haar sukkel hulle met water. Die gesinslede moet Mbekweni toe stap om water te kry. Sweetness beweer die munisipaliteit worry glad nie oor hulle nie. Blykbaar het die munisipaliteit net die eerste week aan die gesin water gegee en nooit weer nie. Sweetness noem ook dat baie van hulle meubels beskadig word omdat hulle die verskillende weerstoestande moet trotseer. Gerald Esau, uitvoerende hoof van gemeenskapsdienste by die Drakenstein-munisipaliteit, sê hulle help met graagte waar hulle kan, maar die gesin het in die verlede hulp van die munisipaliteit van die hand gewys. Esau sê: “Ons sal weer die aangeleentheid met die gesin opvolg en hulp rakende water aanbied.” Esau noem ook aan Son dat die munisipaliteit besig is met beplanning om noodbehuising te voorsien. Erwe ’n Area genaamd Schoongezicht word in hierdie stadium ontwikkel. Daar sal sowat 54 erwe beskikbaar gestel word om persone wat tans in New Orleans Park woon, te hervestig. Esau sê: “Die munisipaliteit is besig om tydelike Nutec-strukture in New Orleans Park op te rig om die 47 families wat tans in tente daar bly, te huisves. “Die rede vir hulle tyde­like verblyf in New Orleans Park is omdat hulle nie tans in Schoongezicht hervestig kan word nie. “Dis omdat die naburige inwoners die noodbehuisingsterrein wil beset, aangesien hulle van mening is dat húlle daar gevestig moet word. “ ’n Bemiddelingsproses is onderweg om dié aan­geleentheid op te los.” 