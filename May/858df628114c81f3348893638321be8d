MENSE van Bergsig by Calitzdorp vrees as die welsyn by een van die huishoudings nie gaan ingryp nie, gaan ’n lyk nog daar uitgedra word. Inwoners is baie besorg oor een vrou en haar twee minderjarige kinders. Marie Willemse, ’n buurvrou, vertel: “Nie ’n dag langer kan dit só aangaan nie. “Elke liewe dag staan daardie twee kinders honger voor die mense se deure. “Die pa pay honderde rande per week, maar hy gee niks af nie. “Kyk hoe lyk die vrou van al die abuse.” Son het die vrou by ’n emmer aangetref waar sy sonder seep haar kinders se klere probeer was het. Sy het in trane gesê: “Ek is al ’n bol senuwees. Wanneer (die man) vanaand uit die werk kom, is hy dronk. Brand “Dan moet ons weer vlug vir ons lewe. “Hierdie ou lyf kan nie meer een enkele hou vat nie. Hy vat die kinders se kinderpay-kaarte en trek die geld. “Hy brand sommer ons klere ook uit. Ek kan nie eens na my ouers toe vlug nie, want daar gaan dit nie beter nie. “Ek skreeu om hulp. Anders gaan ons nog doodgeslaan word.” Die man was stom toe Son hom vra om sy kant te stel. Sonder om ’n woord te rep, het hy net aangehou om sy kop te skud. Eunice Strydom van die ACVV gaan nou ’n helpende hand uitsteek. Strydom het gesê: “Ek het reeds vir die plaaslike maatskaplike werker opdrag gegee om in te gryp.”