HAWSTON. “Mammie, is ons derra dood?” Ellistine Job (27) moet dié vraag elke aand aan beantwoord. Sy worry self al langer as ’n week oor wat van haar verloofde, Ronville “Stompie” Booysen (27), geword het. Booysen, Collin “I’m Sorry” Matinka (48) en Wilbur Manual (33) het meer as ’n week gelede uitgevaar om kreef te gaan vang. Die NSRI het reeds die boot gekry waarop die drie was. Dit laat die hoop vervaag dat die vissers lewend gevind sal word. Ellistine is ses maande swanger met haar en Ronville se derde kind. Tweeling Dis vir haar swaar om die situasie aan hulle ander twee seuns (drie en sewe jaar oud) te verduidelik. “Ronville is die oggend van 17 Mei hier by ons huis weg. Voor daai het hy aangedring dat ek eers vir hom pap maak. Dis iets wat hy nie gewoonlik gedoen het nie. “My ma het gesien hy staan en bid eers buite en toe loop hy. “Dis baie swaar. Ek het aanvanklik ’n tweeling verwag, maar het reeds een van die babies verloor. “Die kinders wil elke aand weet waar hulle pa is, want hulle hoor stories. Ek sê hulle ons gaan eers weet wat gebeur het as ons die dag ’n body het.” Ellistine sê Ronville het verskriklik baie na die koms van hulle derde klong uitgesien. “Hy was van die begin af oortuig dit gaan ook ’n boy wees. Hy wou hê ons moet hom Elroy noem. “Ons sou die naweek wat Ronville verdwyn het, klere vir die baba gaan koop het. Ek weet nie meer nie. “Ek weet nie wat om vir my kinders te sê nie en probeer hard om kalm te bly ter wille van die baba wat op pad is.” Alice Thomas (72), I’m Sorry se ma, glo die gebrek aan ’n kreefkwota het haar seun na ’n dood gedryf. “Collin het altyd ’n kreefkwota gehad, maar het onlangs nie een gekry nie. Hy was genoodsaak om te poach om vir sy kinders te sorg. “My seun het ag kinders, vir wie hy baie lief was. Hy’s nie een vir hand-outs nie en het gesorg dathy self kos op sy kinders se tafel sit. “Toe hy nie ’n kwota kry nie, was poaching sy enigste opsie om te verseker dat sy kinders nie saans honger gaan slaap nie.” Antie Alice sê hulle bly positief, maar is ook realisties. “Collin was lief vir die see. Ons sal dankbaar wees as die see sy liggaam teruggee dat ons hom kan begrawe. Hy het elke oggend gebid voordat hy see toe is. Dit is my hart se gebed dat ons sy lyk kry.”