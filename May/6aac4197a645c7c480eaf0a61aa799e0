PARTY mense love hom en ander haat hom... Maar Peter Marais, voormalige Wes-Kaapse premier en nou Vryheidsfront Plus-verteenwoordiger in die provinsiale wetgewer, sê dis net sy missie om bruines uit die put van verdriet te red. Baie mense was verbaas oor die aankondiging dat Marais, wat vanjaar ’n rype 75 jaar oud gaan word, in die onlangse verkiesings die VF+ se premierskandidaat vir die Wes-Kaap sou wees. Maar Marais sê dít was ’n besluit waaroor hy vyf jaar lank getob het. Dié week het die joviale Marais sy deure by sy huis in Durbanville oopgemaak en met vuur en vlam vertel van sy drome vir sy volk. “Dit was nie vir my nodig om na die politiek terug te keer nie,” vertel Marais oor ’n koppie koffie. “Maar ek voel ek het nog ’n rol om te speel en waar ek kan help, móét ek help. “As ek uit ’n put kon kom, kan ander ook. Ek kon buitendien net uit daai put kom nadat ek op iemand anders se skouers gestaan het. Ek moet nou op my knieë gaan, my hand uitsteek en die ander bruin mense uit die put help.” Marais is tot dusver die enigste Wes-Kaapse premier wat nooit in die amptelike premierswoning, Leeuwenhof, gebly het nie. “Ek het botweg geweier, want ek het gevoel ek het dan ’n huis om in te woon. “Selfs Madiba het my probeer oortuig om na Leeuwenhof te trek, maar ek het net gevoel dat dit nie reg sou wees om in so ’n groot huis te gaan woon terwyl daar so ’n groot behuisingsnood is nie.” Marais is propvol planne en beplan nie net om die jol vol te gaan maak in die wetgewer nie. “Ek is by die VF+ uit oortuiging en nie omdat ek werk soek nie. Hulle beskik oor kundigheid en bronne wat gebruik kan word om die lewens van bruines ook te verbeter. “Net 30% van die belasting wat in die Wes-Kaap geïn word, word tydens elke begroting na die provinsie terug gekanaliseer. “Die ander 70% van die Wes-Kaapse geld word in ander provinsies bestee. Hoekom? “Hoekom kan hierdie geld nie gebruik word om ons mense se lewens te verbeter, werk te skep vir die jeug en ons gemeenskappe weer te beveilig nie? “Hoekom kan ons in die Wes-Kaap nie ons eie Brexit het nie? “Ek is nie hier vir die geld nie. Ek het my eie geld. Ek kan nie gaan rus terwyl bruines se lewens nog nie verbeter het nie.” Marais is al 47 jaar met sy pragtige vrou, Bonita, getroud. Sy staan bankvas agter haar man en sê dit laat haar nie happy voel as sy veral op die sosialemedia-platforms sien hoe haar man aangeval word nie. “Peter doen alles wat hy doen vir die mense – vir geen ander rede nie. “Daar is geen bymotiewe van sy kant af nie, want regtig, hy hoef nie ander te help as hy nie wil nie. “Dit is nie lekker om te sien hoe jou man beledig word, terwyl ál wat hy wil doen, is om ander te help nie,” sê sy.