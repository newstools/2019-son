FERNANDO Beukes (32) en sy girlfriend, Suzette Daniels (24), is gister op Hemelvaartdag koelbloedig vermoor terwyl hulle geslaap het. Die polisie sê die moorde is gister in die vroeë oggendure, rondom 02:50, in Broadlands Park gepleeg. Sers. Noloyiso Rwexana, ’n polisiewoordvoerder, sê die cops is uitgeroep. Sy voeg by: “Die omstandighede rondom die voorval word nog ondersoek.” Volgens Belinda Beukes, Fernando se ma, het haar seun en sy girlfriend net twee huise van haar af in ’n wendyhuis gewoon. Sy sê die bure het hulle kom wakker skreeu met die nuus dat haar kind geskiet is. Die ma sê: “Sy girlfriend het op die toneel gesterf en hy is op pad na die Tygerberg Hospitaal oorlede.” Gebots Sy sê die aanvallers het deur die vensters en planke van die wendyhuis geskiet. Drie ander mense het ook in die wendy geslaap toe die skote klap, maar hulle is ongedeerd. Volgens die ma het haar seun al voorheen met die gereg gebots. Son verneem die polisie het 16 patroondoppies op die misdaadtoneel gevind. Mense met inligting oor die voorval word versoek om lt.kol. Franklin Plaatjies by 082 469 3359 te bel.