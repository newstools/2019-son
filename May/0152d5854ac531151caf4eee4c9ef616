DIE Oostelike Provinsie-rugbyspan het gister net nie genoeg in die tenk gehad teen ’n jong Vrystaat-span nie. Vrystaat het die OP met 49-12 in die D’Almeida-stadion in Mosselbaai geklop. Dit was hulle tweede oorwinning in die SuperSport Challenge. Die OP het goed begin. Michael Botha (heelagter) het die eerste drie gedruk ná goeie werk deur Meli Rokoua (senter). Oliver Zono (losskakel) het die drie verdoel. Die OP het goed gelyk met die voorsprong van 7-0, maar Vrystaat het die wedstryd metter­tyd al hoe meer beheer. Hoewel die OP ’n tweede drie gedruk het, het Vrystaat net meer in die tenk gehad, en uiteindelik vyf drieë gedruk. Vrystaat het die spel so oorheers dat die OP in die tweede helfte nie weer punte aangeteken het nie. ’n Gebrek aan dissipline was ook weer ’n probleem vir die tuisspan. Richman Gora (skrumskakel) is koelkas toe gestuur vir herhaalde oortredings. Dít het die OP se aanvalsplanne geraak. Een opponent minder het dinge­ ook nóg makliker gemaak vir Vrystaat. Die OP sal heelwat moet verbeter om volgende week nie skandes te maak teen sy buurman, Grens, nie. Waar dié derby plaasvind en hoe laat, moet nog bevestig word. OP – drieë: Michael Botha, Mike Makase doelskop: Oliver Zono. Vrystaat – drieë: Jamba Ulengo, Theo Stapelberg (2), Tapiwa Mafura, Jasper Wiese, Marlou van Niekerk, Marnus van der Merwe; doelskoppe: Stapelberg (7).