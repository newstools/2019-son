“WAS ek buite, was djy lankal vrek, djy!” Só’t ’n woedende Amee­rudien Peters Son se fotograaf Peter Abrahams gister in die Kaapse hooggeregshof gedreig. Peters staan tereg vir onder meer die moord op die 17 maande oue Jeremiah Ruiters. Soos ’n wafferse skollie het Peters gister flink oor die beskuldigdebank try spring om Abrahams aan te rand. Hofordonnanse het omtrent hulle hande vol gehad toe hulle hom stop. Peters se medebeskuldigde, Abigail Ruiters, het eers soos ’n wasbeeld toegekyk en toe haar hande oor haar gesig gesit. “Sien djy! Sien djy, dis soos daai jong optree as hy by die huis is met Abigail,” het een van die getuies, Margaret Japie, oor die drama in die hof gesê. Peters het skel-skel skollietaal in Abrahams se rigting gespoeg. Sy uitbars­ting was deurspek met die p- en die n-woord. Die spreekwoordelike bom het gebars net ná ’n kort verdaging in hof 5. Abrahams het met regter Monde Samela se toestemming in die hof foto’s van die beskuldigdes geneem. Terwyl Abrahams foto’s van Peters geneem het, het die beskuldigde vieslik geskel: “Moet jy nie my vir ’n p**s vat nie. Moet jy nie vir my vir ’n n**i vat nie!” Peters het – voor al die hofgangers, onder wie sy eie prokureur – gesê: “Ek is ’n volle nomme’, ’n 26.” Abrahams het voortgegaan met sy werk en nader geskuif aan die beskuldigdebank om nog foto’s te neem. Intussen het Peters aanhoudend gedreig “hy gaan hom vrekmaak”. Gegryp Abrahams het kalm gerea­geer: “Nou, kom, ek is hier. Ek is nie drie jaar oud nie. Ek is nie Jeremiah nie.” Dié woorde het Peters laat ontplof. Hy het briesend opgespring en met sy vuis na Abrahams gemik. ’n Hofordonnans het ingegryp en gekeer. Peters was egter op ’n mission. Hy het weer probeer om by Abrahams uit te kom. Hy het selfs oor die beskuldigdebank gejump, maar is aan die voete terug in die bank gegooi. Daar het die cops hom onder beheer gebring. Die ordonnans het versoek dat Abrahams eerder uit die hof moet gaan. Terwyl Abrahams uitgestap het, het Peters soos ’n slang geseil en weer oor die beskuldigdebank gespring – agter Abrahams aan. Dis tóé dat die ordonnanse hom aan die broek gryp en hom teruggooi in die beskuldigdebank, waar hy hoort. Nadat Peters onder beheer gebring is, is hy geboei. Ruiters het tydens­ die oproerigheid gegil en moedeloos gesê: “Stop it, stop it!” Haar gesmeek het op dowe­ ore geval. Sy het haar kop in haar hande laat sak en werklik bevrees gelyk. Peters is oomblikke later uit die hof gelei. Die regter het direk daarna die saak tot Dinsdag uitgestel. 