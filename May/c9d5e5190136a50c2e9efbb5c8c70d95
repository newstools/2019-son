COPS van Bellville, Kensington en die anti-bende-eenheid het gister vyf verdagtes gearresteer en beslag gelê op vuurwapens en ammunisie. ’n Polisiewoordvoerder, lt.kol. Andrè Traut, sê lede van die polisie se misdaadvoorkomingseenheid in Bellville op ’n klag van gewapende roof gereageer. “Drie verdagtes het ’n 31-jarige man in Voortrekkerweg van kontant beroof. Die drie Somaliese verdagtes van 24, 31 en 42 jaar oud het gevlug, maar is in Durbanstraat deur die polisie aangekeer.” Volgens Traut was hulle in besit van ’n ongelisensieerde vuurwapen en 28 koeëls. Skurke In Kensington het die anti-bende-eenheid en Kensington-polisie leads opgevolg. Twee verdagtes van onderskeidelik 33 en 36 jaar oud is in hegtenis geneem. “Albei verdagtes word gelink met bendes. Die polisie het op twee 9 mm-pistole en koeëls beslag gelê.” Die Wes-Kaapse polisiekommissaris, lt.genl. Khombinkosi Jula, het sy lede gelukgewens met hulle werk om skurke te ontwapen.