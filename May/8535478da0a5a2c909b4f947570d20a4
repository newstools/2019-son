PENDELAARS en taxi-drywers is ontstoke omdat die Stad Kaapstad nog niks aan die stukkende openbare toilette by die taxi-staanplek in Somerset-Wes gedoen het nie. Daniel “Lange” Roberts, die rank master, sê die toilette agter die stadsaal is septies. In die laaste vier maande is dit nooit skoongemaak nie en dis op die koop toe stukkend. Mense wat ’n behoefte het, moet agter die stadsaal hulle nommer 1 of 2 doen. Roberts sê hulle is teleurgesteld dat niemand na hulle luister nie. Skande Alfred Carelse, die voorsitter van die taxi-forum in die Helderberg, is net so ontevrede omdat daar niks aan die saak gedoen word nie. John Brits, ’n gemeenskapsleier, sê dis ’n skande dat daar so min van die arm mense gedink word. Hy sê die meeste mense wat daagliks taxi gebruik, werk in rykes se kombuise. Son het ’n maand gelede oor die kwessie berig. Toe het Felicity Purchase, ’n mayco-lid vir vervoer, gesê sy is bewus van die probleem. Volgens haar het daar ’n probleem ontstaan met die kontrakteur wat vir die skoonmaak verantwoordelik was. Sy het verskoning gevra vir die gemeenskap en gesê dat hulle besig is om die saak op te los. Son het vandeesweek die Stad genader vir kommentaar oor niks gedoen is nie. Nomawethu Tshona van die media-afdeling het verskoning gevra omdat sy nog nie ’n antwoord het nie. Sy wag op terugvoer van die verantwoordelike departement.