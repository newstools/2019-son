MARIO Booysen en sy Kaizer Chiefs-spanmaats is bewus hulle seisoen berus op sukses in die Nedbank Cup. Chiefs is die gunsteling om sy minder invloedryke die Nasionale Eerste Liga-teenstander TS Galaxy te klop in môre se Nedbank Cup-eindstryd. Die skouspel begin 15:00 in die Moses Mabhida-sta­dion in Durban. Die Glamour Boys van Soweto het dié seisoen weer erg teleurgestel en beoog om sy titeldroogte van vier seisoene te beëindig deur die Nedbank-beker te wen. Dit sal ook in ’n groot mate die druk op Chiefs se Duitse afrigter, Ernst Middendorp, verlig. Middendorp het die laaste ruk onder hewige kritiek van die Amakhosi faithful deurgeloop. “Dis belangrik dat ons TS Galaxy die nodige respek gee,” het Booysen opgemerk. “Dat hulle in die eindstryd is, sê baie. Maar ja, ons wil graag ons fans bedank deur die cup te wen. “Chiefs is te groot om nóg ’n seisoen sonder sukses te gaan,” aldus Booysen.