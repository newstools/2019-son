DIE Springbok-vroue sal in Augustus veg vir ’n plek in 2021 Wêreldbekertoernooi in Nieu-Seeland. Dis wanneer hulle Kenia, Madagaskar en Uganda in die Women’s Cup in Gauteng aandurf. Dis ’n kwalifiseerder vir die groot inter­nasionale skouspel. Dié toernooi, wat in Brakpan se Bosman-stadion aangebied gaan word, sal drie wedstryd-rondes behels. Dit skop af op Vrydag 9 Augustus – Nasionale Vrouedag. Die ander wedstryddae is Dinsdag 13 Augustus en Saterdag 17 Augustus. Elke span sal mekaar een keer pak. Die span wat aan die einde van die toernooi bo-aan die log is, sal outomatiese kwalifikasie vir die World Cup kry. “Die Women’s Cup sal ’n groot hupstoot vir vrouerugby in Afrika en Suid-Afrika wees,” het Jurie Roux, uitvoerende hoof van SA Rugby, gesê. “Ons is verheug dat ons hierdie fantastiese geleentheid kan aanbied. “Dit is baie belangrik in die sin dat dit van die voorste nasionale spanne in Afrika ’n geleentheid bied om hulself teen mekaar te meet.” Die Springbok-vroue se breier, Stanley Raubenheimer, was opgewonde oor sy span se vooruitsig om te kwalifiseer vir die Wêreldbekerrugbytoernooi. Hy verwag egter ’n moei­like uitdaging van die ander Afrika-spanne­. “Ons berei ons voor op ’n groot uitdaging,” het Raubenheimer gesê. “Ons was besig met planne vir ’n kwalifiserende toernooi vir die Wêreldbekerskouspel wat eers volgende jaar sou wees. So, nou is dit vroeër as wat ons verwag het. “Maar dis fantasties om hierdie geleentheid te hê en te kan kwalifiseer vir die Wêreldbeker-toernooi. “Daarom sal ons ons voorbereidings baie ernstig moet opneem, aangesien die tyd nou nie meer aan ons kant is nie. “As ons wel in die toernooi kwalifiseer, sal dit ons baie meer voor­bereidingstyd gee in die aanloop tot die Wêreldbekertoernooi.” Raubenheimer het gesê die span sal vroeg in Augustus bymekaarkom vir ’n oefenkamp, waar hulle met hulle voorbereidings op die veld sal begin vir die kwalifiserende span wat hulle internasionale seisoen sal afskop. Die Women’s Cup sal gevolg word deur internasionale wedstryde op Maandag 30 September en Saterdag 5 Oktober teen Skotland in Kaapstad. Vrydag 9 Augustus: Madagaskar t Kenia; Suid-Afrika t Uganda; Dinsdag 13 Augustus: Kenia t Uganda; Madagaskar t Suid-Afrika; Saterdag 17 Augustus: Madagaskar t Uganda; Suid-Afrika t Kenia.