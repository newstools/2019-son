’N BEJAARDE man is dood nadat ’n koeldranktrok Dinsdag in ’n wendyhuis vasgery het. Oom William Fortune (75) se been was morsaf en sy lyf middeldeur nadat die trok met Jive-koeldrank oor hom gery het. Die bestuurder het beheer oor die trok verloor en in Salamanderweg in Hangberg in ’n wendyhuis ingeploeg. Die remme het vermoedelik gefail. Vier ander mans, onder wie die bestuurder, is beseer. Een van die beseerdes is dieselfde aand nog uit die hospitaal ontslaan. Twee ander is nog in die hospitaal. Fortune het buite die wendy­huis by vriende gesit toe die lorrie op hulle afpyl. Christonel Busch (35), die eienaar van die wendyhuis, was in die werk toe sy die tyding kry dat haar eiendom platgery en uncle William dood is. Dis nie al nie. ’n Hartseer Christonel sê: “My 18-jarige seun (Earl) was in die wendyhuis. Hy kon ook dood gewees het. “Sy ribbes is gebreek en sy long het platgeval.” Haar 71-jarige ma, Diana, vertel: “Ons het net die slag gehoor. “My 10-jarige kleinkind het minute voor die voorval by die huis ingekom om iets te kom eet. As hy in die wendyhuis was, kon hy ook dood gewees het. “My seun, André (49), ’n visserman, is in die hospitaal met ’n gat in sy been en gebreekte ribbes.” Bradley Busch (43) voel baie ontstig oor hoe mense gereageer het. Volgens hom was die inwoners van Hangberg meer daaroor geworry om uit te kom by die Jive-koeldrank wat uit die trok geval as wat hulle geworry was oor die dood en beserings van mense wat in hulle omgewing woon. ’n Ontstelde Bradley sê: “Dit was hartseer om te sien hoe die mense oor die dooie man klouter om by die koeldrank uit te kom. “Die trok het oor die man gery en sy een been is heeltemal af. “Sy lyf is middeldeur.” Volgens oorlede oom Wil­liam se saamblyvrou, Joanne Wence, was hulle die afgelope twee jaar saam. Laaste Die bedroefde Wence (69) sê: “William het die oggend geloop om die ou wat altyd se hare sny, te vra om sy hare te kom sny. “Hy het twee keer gegroet en aan my gesig gevat voordat hy geloop het. “Dít was die laaste wat ek hom gesien het.” Wence voeg by: “Ons soek na sy suster, Veronica Anne Fortune, om sy lyk te gaan uitken. Sy woon tans in Lambertsbaai. “Hy het kontak met sy familie verloor. “Sy enigste suster het hy vier jaar laas gesien.” Volgens sers. Noloyiso Rwexana, ’n woordvoerder van die polisie, is ’n saak van strafbare manslag geopen. Tot dusver is niemand nog in verband met die voorval in hegtenis geneem nie. 