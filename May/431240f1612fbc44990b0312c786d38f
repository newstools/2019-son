’N COP en ses ander mense is gearresteer vir afpersing nadat hulle na bewering ’n man ontvoer en R60 000 vir sy vrylating geëis het. ’n Bron het aan Son verklap die man is Woensdagaand by sy huis in Table View in die Kaap ontvoer. “Hulle het sy been gebreek en hom in ’n container iewers in Du Noon toegesluit,” sê die bron. Die ontvoerde man het na bewering een van die kidnappers met “black dollars” ingeloop. “Die ontvoerde ou het gesê hy kan die man se geld verdubbel. Hy het toe R30 000 cash aan die ou gegee en R60 000 terugverwag,” sê ons bron. “Maar dit was natuurlik ’n scam. Toe die ou hom die sak geld teruggee, was die meeste van die geld vals.” Toe begin dinge lelik skeefloop vir die scammer. “Die ou wat ingeloop is, is na die scammer se huis en het hom teen sy wil weggevat na die container. Daar het hy ’n foto van hom geneem en dit na sy ma gestuur,” sê die bron. “Sy is gedreig en ingelig sy moet R60 000 betaal of hulle maak hom dood.” Die vermeende kidnapper het intussen na bewering sy neef, wat ’n cop is, gebel om te help met die transaksie. Volgens kapt. FC van Wyk, ’n polisiewoordvoerder, is die verdagtes, onder wie die cop, Woensdag 21:50 by ’n vulstasie in Raats-rylaan in Table View, gearresteer. “Die ma het die polisie genader en vertel haar seun word gevange gehou en die verdagtes eis geld van haar,” sê Van Wyk. “Die ma het later weer die polisie gekontak om hulle te sê waar en wanneer sy die losprys aan die verdagtes moes betaal.” Die geld sou by die vulstasie oorhandig word, maar die polisie het die verdagtes daar ingewag. Van Wyk sê twee voertuie was betrokke en die sewe verdagtes is met twee vuurwapens gearresteer. “Een van die verdagtes is ’n polisiebeampte. Sy aanstellingsertifikaat is as bewys ingehandig,” sê Van Wyk. Volgens die bron het die polisiebeampte sy dienspistool by hom gehad. Die black dollars is in sy kar gevind. Die vermeende scammer is in die container gevind. Die man was erg aangerand en bebloed. Hy is na die hospitaal geneem. In dié stadium is dit nog onbekend of hy boonop aangekla gaan word. Die vermeende kidnappers sal in die Kaapstadse landdroshof verskyn sodra hulle aangekla is.