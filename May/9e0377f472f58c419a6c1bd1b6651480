LADISMITH. – Dit sit nie in elke plaasseun se broek om ’n lawyer te word nie. Maar deur toewyding onder­ moeilike omstandighede het ’n destydse kaalvoet-plaasklonkie, André Booysen, dié besonderse mylpaal behaal. Booysen (23) is die eerste prokureur van die plaas Buffelsvlei, waar hy ook sy eerste tree oor ’n skool se drumpel gegee het. Booysen sê: “Ontelbare ervaringe het my help vorm. Dis hier in my plaasskool, Buffelsvlei Primêr, waar ek besef het ek gee nie my beste nie. “Want toe ek in gr. 7 na die dorp se skool moes gaan, het ek weer net in sport belanggestel. Ek het so uitgeblink dat ek sportman van die jaar was.” Op hoërskool het hy aanvanklik akademies gesukkel, maar selfs dít het hom nie ondergekry nie. “Inteendeel, dit het my aangespoor om harder te werk.” Dit was moeilik toe sy pa, Jan, sy werk verloor het net toe hy met sy universiteitsopleiding begin. Dit het broekskeur gegaan om op universiteit te bly. Shaanta Lee, hoof van Ladismith Sekondêr, sê: “Ek het nie een oomblik aan sy veggees getwyfel nie. “Die skoolgemeenskap is trots op hierdie prokureur!” Ma Maria se beker loop ook oor: “Hierdie kind van my maak my hart trots. Hy was maar in die algemeen stil en soet. Spesialiseer “Ek deel in sy prestasie. Ek weet sommer hy gaan ons huislike omstandig­hede ook verbeter.” Booysen wil graag spesialiseer in die regte van vroue en kinders. “Die beskerming van dié weerlose groep is vir my van uiterste belang.”