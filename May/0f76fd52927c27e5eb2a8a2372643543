SOLANK as wat hy die Here se werk kan doen, is Israel Folau orrait daarmee om nooit in sy lewe weer rugby te speel nie. Die voormalige Wallaby-heelagter het duidelik geweet wat sy lot gaan wees toe Rugby Australia (RA) Vrydag aangekondig het hulle beëindig sy kontrak van vier jaar. Dít nadat Folau onlangs sy mond in die sosiale media uitgespoel het oor sy geloofsoortuigings met betrekking tot wat die Bybel oor gays sê. Folau het verlede jaar ook op Twitter uitgevaar teen gays en RA het hom gewaarsku om dit nie weer te doen nie. Folau meen egter die unie het geen reg om hom te verhoed om sy beliefs in die sosiale media uit te leef nie “Wat ook al God se wil is, om te speel of nie, ek is gelukkig om te doen wat Hy wil hê,” het Folau verlede Sondag gesê. “Ek leef nou eerstens net vir God. Wat ook al Hy wil hê ek moet doen, ek glo sy planne vir my is beter as wat ek kan dink. “As dit beteken ek kan nie meer speel nie, dan aanvaar ek dit. Ek is lief vir rugby speel en ek sal dit mis. My geloof in Jesus Christus kom eerste,” het hy afgesluit. Folau het ook Vrydag op die opskeur van sy kontrak gereageer. Hy sê: “Dis hartseer dat my kontrak beëindig is en ek oorweeg nou my opsies. “As Australiërs word ons met sekere regte gebore, ook die reg om met vryheid jou geloofsoortuigings uit te leef. Christenskap is deel van my lewe en ek glo dis my plig om God se Woord te deel. “Om my geloofsoortuigings uit te leef, moet my nie verhoed om vir my klub of my land rugby te speel nie.” RA se baas, Raelene Castle, sê kenners is ingebring om ’n beslissing in die Folau-saak te maak en die regte besluit is geneem.