DAVID Beckham mag vir die volgende ses maande nie agter die stuur van 'n kar klim nie. Dié voormalige Engeland-sokkerspeler het in die Bromley-landdroshof skuld erken dat hy sy selfoon gebruik het terwyl hy sy Bentley bestuur het. Beckham (43) is laas jaar in November deur 'n getuie afgeneem terwyl hy die oortreding gepleeg het. Die voormalige Manchester United- en Real Madrid-ster het met sy jongste oortreding ses punte op sy lisensie bygekry. Dit het sy totaal punte na 12 gestoot. Sy vorige ses punte was vir spoedoortredings. Hy is ‘n boete opgelê van £750 (sowat R14 000). Matthew Spratt, die staatsaanklaer, sê Becks het in stadige verkeer in Londen se West End gery toe die getuie die foto geneem het. “Pleks van voor hom kyk en op die pad konsentreer, het hy die heeltyd na sy skoot gekyk. Die getuie sê die beskuldigde het ‘n handheld device by sy knieë gehad." Gerrard Tyrell, Beckham se prokureur,sê daar is geen verskoning vir wat gebeur het nie, maar sy klient onthou nie die voorval nie. - Sky Sports 