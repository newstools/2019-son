HULLE kan wel in die Premiersokkerliga (PSL) nat agter die ore wees, maar dit het hulle beslis nie gekeer om sukses te behaal nie. Safa CT se baas, Bennett Bailey, reken Abongile Tom (28, PSL ref van die seisoen) en Emmanuel de Sani (30, assistent-ref van die seisoen) se welslae is welverdiend. Dié Kaapse duo volg in die voetspore van legendes soos Abdul Basiet en Lu­xolo Banda. Hulle verseker ook dat Rygate LFA se legacy van goeie refs voortgesit word. Prestasie Tom en De Sani het die vlag vir die Moederstad laat wapper toe hulle Sondag in Durban by die PSL awards elk ’n trofee gekry het. Dis die eerste keer in die geskiedenis van die PSL dat twee ouens van dieselfde Kaapse unie dié prestasie behaal. “Die laities doen baie goed,” het ’n trotse Bailey gesê. “Jy moet ook dinge in konteks plaas. Dis Tom se eerste seisoen in die PSL en kyk net wat bereik hy. “De Sani het in een stage sy fitness test gedruip, maar het hy die handdoek ingegooi? Nee! “Jy sien, broe, dié ouens is geleer om nie shortcuts in die lewe te vat nie. Ek het so te sê saam met hulle grootgeword toe ek nog president van Rygate was,” het Bailey gesê. Vir hom is dit verblydend om te sien hoe goed die Kaap by vanjaar se awards vertoon het. “Die Kaap is in byna al die categories op die nomination list en dis verblydend. Dis ’n riem onder die hart. “Ek glo in die Kaap sal sokker gespeel word, al gebeur wát.” Lys toekennings: Speler van die seisoen: Thembi­nkosi Lorch (Orlando Pi­rates) Doelwagter van die seisoen: Ronwen Williams (SuperSport United) Verdediger van die seisoen:  Ricardo Nascimento (Mamelodi Sundowns) Midfielder van die seisoen: Hlo­mpho Kekana (Mamelodi Sundowns) Jong speler van die seisoen: Teboho Mokoena (SuperSport United) Spelers se speler van die seisoen: Thembinkosi Lorch (Orlando Pirates) Afrigter van die seisoen: Pitso Mosimane (Mamelodi Sundowns) MTN8 Last Man Standing: Peter Leeuwenburgh (Cape Town City) Telkom Knockout – speler van die toernooi: Elvis Chipezeze (Baroka) Nedbank Cup – speler van die toernooi: Zakhele Lepasa (TS Galaxy) Nedbank Cup – belowendste speler: Terrence Mashego (TS Galaxy) MultiChoice Diski Challenge – speler van die toernooi: Sipho Chaine (Bloem Celtic) Diski Shield – speler van die toernooi: Siboniso Conco (Golden Arrows) PSL-doel van seisoen: Vincent Pule (Orlando Pirates t Polokwane City) Skeidsregter en assistent-skeidsregter van die seisoen: Abo­ngile Tom en Emmanuel de Sani.