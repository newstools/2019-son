BOELIES is een van daai touchy onderwerpe waaroor min mense wil praat. Maar tog is dit een van die mees algemene issues waarmee veral ons tieners daagliks moet deal. Die Wes-Kaapse minister van onderwys, Debbie Schäfer en die radiopersoonlikheid Carl Wastie het verlede Woensdag by die Hoërskool Fairmount in Parkwood oor dié brandpunt gaan gesels as deel van die WKOD se veldtog teen boelies. Dié veldtog – genaamd “Raise Your Voice, Not Your Phone” – het onlangs ’n merietetoekenning op die New Yorkse The One Show-toekennings ontvang – een van die mees gesogte internasionale toekenningskompetisies in advertensies, ontwerp en interaktiewe en handelsmerk-vermaak. Die veldtog het ook onlangs silwer en bronspryse op die IAB Bookmark-toekennings gewen. Die naam van die veldtog dui op leerders wat video’s maak en aanlyn post of versprei en hulself skuldig maak aan boelie. Schäfer sê die veldtog wil leerders leer om eerder hulle monde oop te maak en te praat pleks van video’s te maak en te versprei. Die opgewonde leerders het natuurlik aan Wastie se lippe gehang toe hy hulle toespreek oor die gevare van boelies in die sosiale media. Hy het benadruk hoe belangrik dit is om nie toe te laat dat moeilike emosies en gevoelens hulle hele selfbeeld aantas nie. Rafeeq Davids, ’n gr. 11-leerder, sê vir hom is boelie wanneer twee mense verskil oor hoe dinge gedoen behoort te word. “Groepdruk is die grootste vorm van boelie by ons skool en dié sessie help die leerders met selfvertroue,” verduidelik Davids. Hy meen ook die sessie het baie leerders ’n gevoel van selfvertroue gegee. Die veldtog gee leerders en onnies ook wenke oor wat ’n mens kan doen om slag­offers van boelies te help en ondersteun, sowel as die soort ondersteuning wat beskikbaar is vir leerders wat geboelie word.