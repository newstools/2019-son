DIS net ’n kwessie van tyd voordat die polisie twee wetters vastrek wat ’n man gekaap en hom toe uitgebrand het. Só glo die polisie van Ocean View nadat ’n man se uitgebrande lyk Woensdagaand in sy voertuig se boot gevind is. Volgens ’n ingeligte in die polisie is die man vroeër in die Ocean View-gebied gekaap. Na bewering is hy in die kaping geskiet, maar hy het nog gelewe toe hy in sy silwerkleurige Nissan X-Trail se boot gedruk is. Na verneem word, het die twee kapers, na bewering gewoontemisdadigers, met die man in die boot rondgery en twee vroue ’n lift gegee. Toe die vroue besef daar’s iemand agterin die voertuig, het hulle glo so ’n vreeslike bohaai opgeskop dat die bestuurder beheer oor die voertuig verloor het. Die X-Trail het toe op Milky Way in Ocean­ View met ’n ander kar gebots, maar nie stilgehou nie. Die bestuurder van die ander kar het hulle agtervolg en gesien hoe twee vroue uit die X-Trail spring toe dit by Slangkopweg tot stilstand kom. Oomblikke later is die voertuig aan die brand gesteek. Sers. Noloyiso Rwexana, ’n polisiewoordvoerder, sê die slagoffer se identiteit is nog onbekend. “Ons ondersoek ’n klag van moord. Die omstandighede die voorval word ook nog ondersoek. “Niemand is nog in hegtenis geneem nie.”