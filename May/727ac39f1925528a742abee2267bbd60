JY KAN voortaan die inheemse Khoisan-taal Khoekhoegowab by die Universiteit van Kaapstad (UK) leer. Prof. Mbulungeni Madiba, koördineerder van die UK se projek vir veeltalige onderwys by die sentrum vir hoëronderwysontwikkeling, sê die eerste kursus loop van Mei tot Augustus. Medee Rall, hoof van buitemuurse studie, sê die groter plan was dat Khoekhoegowab die UK se vierde taal moet word. Die aankondiging is op die Afrikadag-viering op 21 Mei gedoen. Dit val ook saam met die Verenigde Nasies se jaar van inheemse tale. Madiba sê die instelling van kort kursusse in Xhosa en ook in Afrikaans, het gewild geraak onder die UK se personeel en studente. – News24