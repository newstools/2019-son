DIE Ben 10-moordenaar is gister in die Kaapse hooggeregshof skuldig bevind. Reghard Groenewald (25) het sy vriend se ma doodgeslaan. Intussen is die jong veroordeelde moordenaar se borgtog verleng tot sy vonnisoplegging later vanjaar. Groenewald is twee jaar gelede in hegtenis geneem vir die moord op Hillary van Rooyen (53). Son het voorheen berig volgens dr. Daphne An­thony, ’n staatspatoloog wat haar lykskouing gedoen het, het Van Rooyen to drie moontlik dodelike houe teen haar kop gekry. Ingewing “Die tydperk van oor­lewing was vir haar baie kort,” het die dokter getuig. Regter Derek Wille het gister in sy uitspraak gesê die staat het ’n saak van dolus eventualis bewys. Dié groot woorde beteken dis moord, al is dit op die ingewing van die oomblik gepleeg. Die regter het opgemerk daar is geen redelike kans dat dit Groenewald ontgaan het dan sy aksies noodlottige gevolge kan hê nie. Wille meen Groenewald moes vooruit gedink en besef het as hy Van Rooyen met die blompot slaan, sou dit haar dood kon beteken. Van Rooyen se jongste seun het sy ma se bebloede lyk op 9 Mei 2017 in die huis gekry waar sy in ’n plas bloed gelê het. Gedurende sy in camera-bekentenis het Groenewald gesê hy was by Van Rooyen se seun se farewell-partytjie voordat hy Londen toe sou vertrek. Groenewald sou later daai maand oorsee gaan om te gaan onderwys gee. “Van Rooyen het gesê ek moet kom groet voordat ek gaan.” Groenewald het gesê hy was op Maan­dag 8 Mei 2017 daar en het saam met Van Rooyen koffie gedrink. Sy het toe glo gesê hy moet Dinsdag weer kom vir koffie. Hy sou op 31 Mei vlieg. “Ons het koffie gedrink en sigarette gerook. Toe ek haar groet, het sy my ’n drukkie gegee. Ek kon voel daar was bybedoelings en het haar weggestamp.” ’n Kort rusie en bakleiery het tussen hom en Van Rooyen uitgebreek. Sy’t op die grond beland. “Sy het aanmekaar gesê hoe sy vir my meisie en almal gaan sê ek het probeer om by haar aan te lê. Al wat ek gedink het, is hoe dít my lewe gaan opmors. “Ek het die naaste ding – wat ’n potplanthouer was – gegryp en haar daarmee geslaan.” Groenewald sal op 6 Augustus gevonnis word. Intussen is hy uit op borgtog met streng voorwaardes. Die voorwaardes sluit in dat hy hom daagliks tussen 12:00 en 14:00 by die Durbanville-polisiestasie moet aanmeld. Hy moet ook dagboek hou van sy bewegings. Dié boek moet dan vir die ondersoek­beampte beskikbaar wees wanneer hy daarna vra. Sy paspoort sal in die ondersoekbeampte se besit bly. Oortree “Hy mag nie die jurisdiksie van Durbanville en Brackenfell verlaat nie en as sy adres verander, moet hy die ondersoekbeampte binne 12 uur laat weet,” sê Wille. As Groenewald sy borgtogvoorwaardes verbreek, kan die staat die hof nader en die borgtog sal dan hersien word. Die vonnisoplegging begin 10:00 op 6 Augustus.