EK SKAAM my nie vir die evangelie nie, want dis ’n mag wat red. So sê die gospelsangeres Margie­ Horne (57) van Elsiesrivier, wat binnekort ’n konsert sal aanbied. Horne wil die opbrengs daarvan benut om ’n gospel-CD te vervaardig. Sy sê: “Voordat ek my oë toemaak, is dit my hartsbegeerte om ’n album op te neem en my storie van hoop daarop te vertel.” Horne se eerste single, “Sy Kinders Verlaat Hy Nooit”, het haar deur ’n moeilike tyd in haar lewe gedra. Horne is optimisties: “Ek vertrou die Here sal die finansies voorsien en dit moontlik maak dat die CD opgeneem kan word.” Horne sê: “Ek dank God vir my kinders, veral my dogter, Chryslynn (van der Westhuizen), wat so mooi vir my sorg.” Horne is oortuig van die krag in die naam van Jesus. Sy glo sy kan siele aanraak met haar musiek. Sy is dankbaar vir Adrian Dampies, wat die album sal vervaardig, en haar backup-sangers, Melony Adendorff, Glynis Horne en Van der Westhuizen. Die konsert is op 22 Junie in die Shawco-saal in Elsiesrivier (oorkant die I-Can Centre). Die gasmusikante is Colin Mitchells, Dampies, Julie May, Ischka Grootboom, André Horne, die Step Up Worship Team en vele ander.