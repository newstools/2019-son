SÓ NABY en tog so ver! Dít was gister die verhaal op Nuweland toe die Stormers gister teen alle verwagtinge in op dramatiese wyse met 19-19 teen die Crusaders gelykop gespeel het. Die rustydtelling was 12-10 in die Crusaders se guns. Niemand het Siya Kolisi (kaptein) en sy manne ’n kans teen die verdedigende Superrugby-kampioen gegee nie. Die Stormers het die wedstryd op die bes moontlike manier begin toe Kolisi die Cru­saders se agterlyn heeltemal aan flarde geskeur het. Hy het in die middelveld opgeduik en danksy ’n uitstekende kraglopie ’n pragdrie onder die pale gaan druk. Die Stormers het in die eerste helfte oorheers. Springbokke soos Kolisi, Frans Malherbe, Steven Kitshoff, Eben Etzebeth, Pieter-Steph du Toit en Bongi Mbonambi het met mening ingeklim en sodoende die Crusaders onder geweldige druk geplaas. Maar die besoekers van Christchurch is nie verniet ’n negemalige kampioen nie. Elke keer dat hulle in die Stormers se kwartgebied gekom het, het hulle dit in drieë omskep. Matt Todd en David Havili het in die eerste helfte gaan score. Na die rustyd het Braydon Ennor gaan druk. Die game was tot in die doodsnikke nog in die weegskaal. Die besoekers was net-net met 19-16 voor. Die Kapenaars het ’n kans verbrou om die kastaiings uit die vuur te krap. Die heelagter Damian Willemse het net-net ’n drie gemis toe hy voor die doellyn misgetas het ná ’n dwarskop. ’n Strafdoel deur die plaasvervanger-losskakel, Jean-Luc du Plessis, het sake gelykop gemaak. STORMERS – drie: Siya Kolisi, doelskop: Josh Stander, strafdoele: Stander (2), Jean-Luc du Plessis (2). CRUSADERS – drieë: Matt Todd, David Havili, Braydon Ennor, doelskoppe: Richie Mo’unga (2). 