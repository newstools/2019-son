NET vyf spanne het sedert die eerste toernooi in 1975 die Wêreldbeker gewen: Indië, Pakistan, Australië, Sri Lanka en die Wes-Indiese Eilande. Maar as gekyk word na die Internasionale Krieketraad se jongste ranglys, is net Indië, Australië en Pakistan onder die huidige topses-spanne. Engeland is tans eerste gekeur, met Suid-Afrika derde en Nieu-Seeland op nr. 4. Al drie het tot nou toe nog nie sukses in die toernooi gesmaak nie. Die Proteas het in vier Wêreldbeker-toernooie nie verder as die halfeindstryd gevorder nie. In 1992 het hulle teen Engeland uitgesak, in 1999 en 2007 teen Australië en in 2015 was die teleurstelling teen Nieu-Seeland. Uitdagings Die span wat deur Faf du Plessis gelei sal word, het dié keer geen verskoning van transformasie of twyfel oor die keurders se spankeuse nie. Dié span het die nodige talent, ervaring en vermoë om die titel te kan wen. Daar is wel talle faktore wat dinge vir hulle baie moeilik kan maak, soos die Duckworth–Lewis–Stern-metode en die loting­ (toss). Dít kan beslissende faktore wees – en is dikwels. Dan is daar die skeidsregters se beslissings, sowel as die rol van die kykweer umpires. Myns insiens lê die uitdagings vir die Suid-Afrikaners hiér. Met ’n snelaanval wat Kagiso Rabada en Dale Steyn insluit, behoort die ander spanne te bewe. Tog, is dit nie asof Steyn en Rabada vanjaar te veel geboul het nie? Dié twee manne is chronies beseer. Soos sake nou staan – met ’n nuwe formaat, waar alle spanne sewe wedstryde sal moet speel om die semi’s te kan haal – is dit ’n uitdagende veldtog. Australië het weer spelers soos David Warner en die span se voormalige kaptein Steve Smith tot hulle beskikking. Dít maak hulle gevaarlik. Engeland bly die groot gunsteling. Nie net omdat die span tuis speel nie. Die afgelope 18 maande speel hierdie manne baie goeie krieket. Hulle huidige eerste plek op die ODI-ranglys is ’n duidelike bewys hiervan. Eoin Morgan, wat die manne gaan aanvoer, en sy span behoort op 14 Julie teen Indië in die eindstryd te speel. Nog voordat die eerste bal in die openingswedstryd tussen Engeland en die Proteas afgestuur word, kan ’n mens ’n voorspelling waag: Suid-Afrika gaan in die halfeindstryd teen Virat Kohli en die res van die Indiese span verloor. Engeland behoort Pakistan in die ander semi ore aan te sit – voordat hy Indië dan in die finaal klop.