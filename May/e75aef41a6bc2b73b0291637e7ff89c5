DIE Southern Kings het ’n paar nuwe spelers gewerf. Maar ongelukkig het hulle ster-flank van die afgelope Pro14-seisoen Tienie Burger besluit om die pad te vat. Son het betroubaar verneem die Kings gaan binnekort bekend maak dat hulle vyf nuwe spelers gewerf het. Hulle is blykbaar Siya­bonga Masuku (losskakel, Lions), IG Prinsloo (stut, Bulls), Andell Loubser (heelagter, Bulls), Christian Ambadiang (vleuel, WP) en Cameron Dawson (haker, Cheetahs). ’n Mens wonder net of hulle enigsins goed genoeg is om by te dra daartoe dat die franchise tot ’n hoër vlak styg. Dis nietemin goeie Pro14-nuus vir die Kings, veral aangesien dit nog nie bekend is watter spelers hulle gaan verlaat nie. Daar is wel berig dat meer as 20 spelers nie sal terugkeer nie. ’n Mens wonder net of jong spelers soos Masuku en Loubser die mas sal opkom. Dis een ding om ervare spelers af te staan, maar om hulle te vervang met onbeproefde spelers is ’n ander ding, veral vir ’n span wat oorwinnings desperaat nodig­ het. Dis vir die Kings ’n groot skok dat Burger besluit het om te waai. ’n Ingeligte sê: “Ál wat ek kan sê, is dat ’n paar nuwe spelers hulle by die Kings sal aansluit en dat Tienie bedank het. “Ons weet nog nie hoekom hy besluit het om te waai nie.” Burger was ongetwyfeld een van die spelers wat die Kings dié seisoen aan die gang gehou het. Dat ’n speler soos hy net bedank het, voorspel niks goeds nie. Burger se 277 tackles is die Kings se meeste – en tweede meeste in die Pro14.