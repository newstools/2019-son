DIE geheel is groter as die som van sy dele. Dié bekende stelling is sonder twyfel waar van hierdie resep. Al lyk en smaak die eindproduk so fancy, is die stappe redelik eenvoudig. Die resep is net so skouspel­agtig soos ’n sonsopkoms in die Bosveld en ewe fotogenies. Braai dit vroegoggend met ’n vars beker koffie wat jy ook op die vuur gemaak het voordat jy nog ’n taai dag in Afrika aanpak. Dié resep maak genoeg kos vir vier mense. WAT JY NODIG HET 1 ui 4 aartappels sout en peper 1 sopie olyfolie 1 sopie botter sowat 800 g rump steak 200 g jong spinasie 4 eiers 1 t’ (5 ml) sout ½ t. (2½ ml) peper LAAT WAAI 1. Steek ’n groot vuur aan en begin om die rosti’s te maak. Rasper die ui en aartappels met die growwe kant van jou rasper. Voeg dit in ’n mengbak. Geur met die sout en peper en roer deeglik. 2. Maak seker jou hande is skoon voordat jy die rosti’s begin vorm. Maak vier skywe wat ewe groot is. Hulle moet soos hamburger patties lyk. 3. Verhit die olyfolie en botter in ’n platboompotjie of ’n vuurvaste pan oor ’n vuur wat matige hitte gee. Pak die rosti’s in die pan en druk dit met ’n eierspaan of spatel plat. Elke rosti moet so 1-2 cm dik wees. Braai die rosti’s tot goudbruin aan die een kant. Draai hulle dan om en braai tot goudbruin aan die ander kant. Oor matige hitte behoort dit so 4 minute per kant te neem, maar die tyd kan natuurlik wissel. Die goudbruin kleur is die eintlike teken waarvoor jy wag. Jy hoef die rosti’s net een keer te draai, want hoe meer jy hulle omdraai, hoe groter is die kans dat hulle uitmekaar gaan val. Wanneer die rosti’s goudbruin is, moet jy hulle uit die pan haal. Hou dit eers eenkant. 4. Geur die steak met die sout en peper en braai dit so 8 minute oor baie warm kole tot medium rare. Wanneer die steak reg is, moet jy dit ’n paar minute laat rus voordat jy dit in repies kerf. 5. Terwyl die steak rus, kan jy die spinasie in die pan pak. Jy wil die spinasie net laat verlep. Moet dit nie te gaar maak nie. Roerbraai dit vinnig en haal die pan van die hitte af. Skep die spinasie uit die pan sodra die blare begin verlep. 6. Verhit nog olie in die pan. Bak die eiers totdat hulle so gaar is soos jy daarvan hou. Ek stel voor jy bak hulle vir hierdie resep net aan die een kant (oftewel sunny side up, soos die Amerikaners sal sê). 7. Bou nou jou Bosveld-rosti stack. Gebruik die rosti’s as basis. Skep van die spinasie op en dan van die steakrepies. Rond dit af met ’n sonnige eier. DIÉ week se resep kom weer uit Jan Braai se gewilde boek Shisanyama: Braai­resepte van Suid-Afrika. Kombineer oggendstaatmakers soos rosti’s en eiers met steak en ’n groenigheidjie vir ’n maaltyd waarvoor lekkerbekke hulle voortande sal gee. En ja, natuurlik kan jy die hele feesmaal op die kole berei.