’N OUD-BRIGADIER in die polisie het borgtog gekry in sy korrupsie­saak, maar dit help hom niks nie, want hy mang klaar vir ’n ander saak. Kolindren Govender het Donderdag in die Kaapse landdroshof tereggestaan vir nóg ’n korrupsieklag saam met sy twee medebeskuldigdes, die vermeende kingpin van die onderwêreld Nafiz Modack en dié se ma, Ruwaida Modack. Ruwaida het nie uitgesteek nie. Haar lawyer het ’n doktersbrief by die hof ingedien. Die Valke se woordvoerder, kapt. Philani Nkwalase, sê die bewering is dat Modack en sy ma van November 2011 omkoopgeld deur twee sake-entiteite aan Govender betaal het. Dié bribes was glo vir favours om die belange van hulle privaat ondernemings te bevorder. Die twee sake-entiteite is ook bygevoeg as verweerders in die saak. Bewyse van 51 aanlyn betalings van die Modacks in Govender se Absa-rekening is by die klagstaat ingesluit. Dié transaksies is tussen 27 November 2011 en 25 Augustus 2013 gedoen. In hierdie tyd is R147 000 aan Govender betaal. Son het vroeër berig Modack (37) en sy 60-jarige ma het hulle aan die Valke se eenheid vir ernstige korrupsie oorgegee. Hulle is gearresteer ná ’n lang ondersoek na korrupsie. Die Modacks is laas week op borgtog van R5 000 elk vrygelaat. Govender was nie tydens die eerste verskyning teenwoordig nie, maar het gister sy aansoek om borgtog ingedien. Hy is tans in die Malmesbury­gevangenis, waar hy ’n vonnis van vier jaar uitdien. Adv. William King, Govender se lawyer, het gister die verklaring vir sy borgtogaansoek voorgelees waarin hy redes aangevoer het waarom borgtog aan sy kliënt toegestaan moet word. Die saak is uitgestel tot 16 Julie.