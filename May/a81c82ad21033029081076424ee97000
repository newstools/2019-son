BESTE Bruno. Ek is op 19 Mei 1964 gebore en my vrou op 2 Maart 1966. Ons is nou 13 jaar getroud en het net hope skuld om daarvoor te wys. Net wanneer dit lyk asof dinge ’n bietjie beter sal word, dan tref die ou skuld ons of iets val voor. Ons weet ook nie of ons gebede te swak is nie. Ons het san­gomas al om hulp gevra. Dit hang al soos ’n donker wolk bo ons koppe. So, kan jy sien of daar ’n silwer randjie of selfs lig is vir ons? – Anoniem Jy is onder die Westerse teken van die Tweeling gebore en onder die Oosterse teken van die Draak. Jou vrou is onder die Westerse teken van die Twee Visse gebore en onder die Oosterse teken van die Vuurperd. Die Tweeling en Twee Visse kom baie goed oor die weg, en die Draak en die Perd ook. Julle is albei hardkoppig en sterk. So, julle vorm ’n goeie paartjie. Ek móét eerstens sê julle moet wegbly van die sangomas, want baie van die nuwe, stede­like san­gomas is scamsters. Hulle is nie soos die lande­like sangomas van ouds nie. Julle moet hulle raad glad nie volg nie en wegdoen met enige iets wat hulle vir julle gegee het om huis toe te vat. Ek sien dit lok net bad luck. Ek sien ook julle bid. So, julle stap ’n weg met God. Wanneer ’n mens se gebede opreg is, is geen gebed te swak nie, en ek sien julle gebede is nie swak nie. Vat ’n bakkie growwe sout en sprinkel dit teen sononder buite teen die mure van julle woning. Dit moet so na moontlik aan volmaan wees. (Dit was Maandag volmaan; die volgende een is op 17 Junie). Doen dit sodat enigiets wat nie van God is nie, nie by julle woning kan ingaan nie Steek ’n kers op en vra God in gebed om julle lewe en huis te suiwer en te voorsien in waarvoor julle vra. Vra God dan in ’n brief om julle finan­sieel te help. Vou die brief drie keer, steek dit aan die brand en blaas die as in die wind. Onthou ook, wanneer julle bid, moenie net pleit nie, maar bedank God ook asof julle wense klaar vervul is. As julle dié raad volg, sien ek binne twee maande ’n radi­kale verbetering in jul finansiële omstandighede.