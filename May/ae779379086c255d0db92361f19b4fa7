“MOENIE my alleen los nie. Ek en die kinders het jou nodig.” Só het Charné Whitebooi by haar boyfriend, Rajee “Burpie” Coopoosamy (29), van Kwanoxolo, bly smeek kort nadat hy voor ’n winkel geskiet is. Die voorval het 21:10 op die hoek van Lingelihle- en Strelitziastraat in Kwa­no­xolo in die Baaise Northerns gebeur. ’n Hartseer Whitebooi het gister aan Son gesê Coopoosamy is Saterdagaand winkel toe om vir hom airtime te gaan koop. Die winkel is kwalik 20 m van hulle huis. Volgens haar was sy in daardie stadium besig om vir hom brood en koffie te maak. Whitebooi het gesê dit was nie lank nie, toe hoor sy drie skote. Sy het dadelik na die winkel gehardloop en Coopoosamy gekry waar hy buite op sy sy lê. Sy het gesê sy het hom gesmeek om haar nie alleen te los nie omdat sy en die kinders hom nodig het. Hy is minute later dood. Volgens Whitebooi is hy nie beroof nie. Sy en Coopoosamy was vier jaar saam. Whitebooi het gesê in 2016 het sy en Coopoosamy ’n stilgebore baba gehad. Dit sou ’n meisie gewees het. Sy ma, Angeline, was gister nog vanaf Hankey op pad huis toe. Noleen Moodley, Coopoosamy se antie, het gesê hy is twee keer aan die kant van sy kop geskiet toe hy omgedraai het nadat hy die air­time gekoop het. Volgens Moodley is Coopoosamy se pa, Thomas, reeds tien jaar gelede weens siekte oorlede. Sy het gesê Angeline was histeries toe sy die doods­tyding ontvang het. Volgens Moodley het Coopoosamy twee minderjarige dogters wat by hulle onderskeie ma’s woon. Coopoosamy word ook oorleef deur twee susters wat in Bloemfontein is. Moodley het gesê geen begrafnisreëlings is in dié stadium getref nie. AO Alwin Labans, ’n polisiewoordvoerder, het gesê niemand is nog in verband met die voorval gearresteer nie en die motief is ook nog onbekend.