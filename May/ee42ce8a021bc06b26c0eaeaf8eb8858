DIE afgedankte en veroordeelde cop Walter Francis sê hy ken sy mede-moordbeskuldigde, Wayne Wabanie, net van sien omdat hulle pa’s pastore in dieselfde kerk is. Intussen het Francis se lawyers Dinsdag selfoonrekords aan die hof voorgehou om te bewys hy was die dag van ’n staatsgetuie se skietdood nie in Bloemendal, waar die voorval plaasgevind het nie. Francis (33) word saam met Wabanie (25) en Shamiel Gallant (20) verdink van die skietdood van Alex Nico Ferreira (27) op 21 Februarie 2017. Volgens Francis was hy daai dag tussen 14:00 en 18:00 nie in die betrokke straat waar een van die getuies hom geplaas het nie. Francis getuig hy en Wabanie is nie vriende nie en dat hy hom net van sien ken. Volgens hom is sy pa en Wabanie se pa pastore in dieselfde kerk. Hy sê hy het ook nog nooit met Wabanie gesocialise nie. Volgens hom weet hy ook nie of Wabanie aan ’n bende behoort nie. Francis sê hy het Gallant vir die eerste keer in die St. Albans-gevangenis se medium A-afdeling ontmoet. Die staatsgetuie het vroeër­ getuig Francis was op die betrokke dag in Bardien Place, Bloemendal, en dat hy ’n lumber jacket en rooi pet gedra het. Volgens Francis besit hy nie ’n lumber jacket óf ’n rooi pet nie. Hy ontken ook Wabanie, Gallant en die betrokke getuie was op die dag van die voorval in sy motor. Francis het die hof daaraan herinner die getuie kon self nie sien of dit hy agter die kar se stuur was nie omdat die persoon ’n cap gedra het. Volgens Francis is dié getuie vir hom ’n vreemdeling wat hy die eerste keer in die hof gesien het. Geklap Francis het ook getuig die getuie het vroeër ’n verkeerde beskrywing van sy motor gegee. Wabanie se lawyer, adv. Hannelie Bakker, het aan Francis genoem haar kliënt sê die betrokke dag toe die skote geklap het, het hy Francis in die omgewing van Bardien Place in Bloemendal gesien. Sy sê Wabanie beweer ook dat ene Martin en ene OJ by Francis in die motor geklim het en dat ’n ou net bekend as Bardo ook in die voertuig was. Francis ontken dit alles. Volgens Francis was hy nie teenwoordig toe die betrokke getuie hom tydens ’n foto-uitkenningsparade uitgeken het nie. Hy sê voor die voorval was hy vir drie jaar op Son se voorblaaie. Volgens hom is daar ook berigte oor hom in ’n Engelse dagblad geskryf, maar hy kan nie sê of sy foto al in dié koerant was nie. Hy voeg by sy gesig was ook al in die sosiale media. Volgens Francis was hy nooit in ’n normale uitkenningsparade nie. Francis se lawyer, adv. Terry Price, het selfoon­rekords aan die hof voorgehou wat dui Francis se selfoonsein is op die dag van die voorval opgetel in Sentraal, St. Thomas in Gelvandale, Govan Mbeki, Korsten en Algoa Park. Francis sê hy het die dag daarna – 22 Februarie 2017 – gehoor die hoofstaatsgetuie in ’n ander saak van hom is afgemaai. Die saak dien voor regter Elna Revelas.