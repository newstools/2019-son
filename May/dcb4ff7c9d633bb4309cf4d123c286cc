VREDENBURG. – ’n Jong vrou van hier het gister ’n Moedersdag beleef wat geen ma ooit wil hê nie. Pleks van geskenke oopmaak en bederf word, moes sy vaskyk in twee klein bruin doodskiste met wit blomkranse op. Die mammie, Frizaan Adams (25), se twee kinders is op 1 Mei op van die wreedste maniere denkbaar vermoor. Woede Die dogtertjie, Faith (3), is 17 keer gesteek. Haar boetie, Conray (1), is 11 keer gesteek en daarna deur ’n venster gegooi. Daar word beweer Adams se boyfriend, Derek Karlmeyer, het sy woede op die weerlose kinders uitgehaal omdat Frizaan weggekom het terwyl hulle gestry het. Die boetie en sussie is gister vanuit die Hoërskool Westin se saal begrawe. Past. Karel Marcus van die Huis van die Pottebakker het die Woord gebring. Marcus het ’n Moedersdag-boodskap gehad vir die pa’s wat die begrafnis bygewoon het: “Pappa, waar is jy? “Jou plek in die huis is leeg.” Marcus het gesê die gemeenskappe is deurmekaar, want die pa’s is nie op hulle plek nie. “As daar ’n tyd was dat die Here met ons gemeenskap praat, is dit nou. Pappa, kom huis toe. “Jou gesin het jou nodig.” Die saal was stampvol. Die bedroefde mammie se familie het haar onderskraag en voortdurend langs haar sy gestaan. Die tenger mammie het ’n prentjie van gebrokenheid uitgemaak. Dit was duidelik die jong vrou – nou kinderloos – is leeg gehuil. Toe haar kinders se kissies by die kerk ingedra word, het sy geknak. Die saal was vol foto’s van die slagoffertjies. ’n Groot banier is in die skoolsaal aangebring. Op die banier het gestaan: “Justice for Conray and Faith.” Parool Hy staan tereg op twee klagte van moord. Die beskuldigde het ’n reeks vorige oortredings en was uit op parool toe die twee kindertjies om die lewe gebring is. Karlmeyer sal op 8 Julie weer in die hof verskyn. 