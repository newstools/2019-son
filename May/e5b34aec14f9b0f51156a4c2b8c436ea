DIT was ’n moedige poging van die rugbyspan van Paternoster, maar was net nie genoeg om Saldanhabaai te kelder nie. Saldanhabaai het die Weskus se Uitdaagbeker-wedstryd van die Boland met 28-3 gewen. Dié wedstryd is Saterdag in koue, winderige toestande op die Paternoster-sportterrein beslis. Die rustydtelling van 3-3 is ’n aanduiding van die veggees van die tuisspan, wat alles in die stryd gewerp het om die besoekers te stuit. Paternoster was vanuit die staanspoor vuur en vlam en hy het die besoekers meestal ontwrig en voorlangs aangevat. Maar oorhaastigheid en oorgretigheid om die bal wyd te versprei, het dikwels in foute ontaard. Die tuisspan se lostrio, Jovan Willemse (8), Marvin Summers (7) en Nkosi­nathi Mgqibelo (6), het dikwels oorheers en hulle span in goeie posisies geplaas om punte te kon aanteken. Maar Saldanha het met hulle ervaring, geduld en fiksheid cool gebly, die druk verwerk en in die tweede helfte bloot beheer oorgeneem. Dít was die verskil tussen die spanne. Aan die een kant was die tuisspan vol energie en entoesiasme, maar die besoekers het baie ervaring gehad. Die besoekers het met vier drieë beheer begin neem, veral toe Jacquin Jansen, die voormalige veelsydige agterspeler van die Boland-Kavaliers, as plaasvervanger op die veld gedraf het. Skielik was daar ’n ritme in die agterlyn wat daartoe gelei het dat die regtervleuel, Riaan Louw, twee keer gaan afrond het. Puntemakers PATERNOSTER – strafdoel: Adrean Cloete. SALDANHA – drieë: Charlie Vraagom, Riaan Louw (2), Macneal Samuels; doelskop: Jaydin Cloete; strafdoele: Samuels (2)