DIE Baaise hooggeregshof het gister twee stelle dokumente in die Alex Nico Ferreira-moordsaak toegelaat. Dié nuwe bewysstukke van die staat het betrekking op die reeds veroordeelde oud-polisiekonstabel Walter Francis. Francis staan saam met Wayne Wabanie (25) en Shamiel Galant (20) tereg vir die skietmoord op die 27-jarige Ferreira op 21 Februarie 2017. Ferreira was ’n staatsgetuie wat nog sou getuig. Die staat het die nuwe dokumente laas week ingehandig in die moordverhoor van Francis (33) en sy twee medebeskuldigdes. Regter Elna Revelas het gister oor die staat se aansoek om heropening van die saak gesê dit is in die belang van geregtigheid dat sy die dokumente toelaat. Die dokumente bestaan uit ’n verklaring en ’n transkripsie van hofverrigtinge voor landdros Morné Cannon in April verlede jaar in die Baaise landdroshof. Die staat het reeds vroeër aangedui niemand gaan in die hof getuienis lewer met betrekking tot die dokumente nie. Beswaar Hierdie nuwe inligting van die staat kom kort voordat Revelas uitspraak in die verhoor wou gee. Adv. Velile Makasana, staatsaanklaer, het laas week aangevoer die betrokke dokumente is relevant tot die saak. Makasana het bygevoeg die nuwe­ inligting in die twee dokumente kan die verloop van hofsaak verander. Hy het dus aangedui die staat sal nie beswaar aanteken as Francis op die nuwe inligting wil reageer nie. Hy het toe gesê die nuwe inligting bevestig getuienis van ’n sleutelgetuie wat reeds getuig het. Die saak is uitgestel tot Vrydag, wanneer ’n volgende hofdatum vasgestel sal word.