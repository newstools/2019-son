DIE cops het Maandag ’n vermeende motordief gevang nadat hulle ’n gekaapte voertuig by ’n skrootwerf gekry het. Die 38-jarige verdagte is vir die besit van gesteelde en gekaapte voertuie gearresteer. Die cops was besig met patrollie in Steenberg toe hulle inligting ontvang het van ’n voertuig wat by ’n scrapyard in St. Bernardstraat gestrip word. Volgens sers. Botsotso George Mjiwu, ’n polisiewoordvoerder, het hulle opgemerk dat die betrokke perseel bewaak word deur honde wat baie gevaarlik is. Ondersoek Mjiwu sê: “Die beamptes het agter om die huis gegaan en oor die muur gespring om die voertuie te deursoek. “By nader ondersoek het hulle gevind drie van die voertuie is gesteel. “Twee Toyota-bakkies en ’n Toyota Corolla is vroeër hierdie maand in Pine­lands, Rondebosch en Kuilsrivier gekaap. “Nog ’n Toyota is in Table View gesteel en die cops het ook vyf gesteelde motorenjins gekonfiskeer.” Die verdagte sal binnekort in die Wynberg-landdroshof verskyn.