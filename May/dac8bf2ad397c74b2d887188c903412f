DIE Chilli Boys smile breed nadat die verdediger Tercious Malepe Bafana Bafana se Cosafa-groep gehaal het. Dié verdediger was hierdie seisoen een van Chippa se staatmakers en verdien sy plek in die span. Chippa se breier, Clinton Larsen, het voorheen gesê daar is baie potensiaal in die span. Malepe het heelwat ervaring nadat hy geruime tyd kaptein van die nasionale o. 23-span was. Terugkeer Malepe is ook nie die enigste Oos-Kaapse belang in die Bafana-groep nie. Kaizer Chiefs se verdediger Reeve Frosler, wat saam met Malepe in die o. 23-span speel, het ook die span gemaak. Intussen handel die Chilli Boys tans hulle laaste beplanning vir die voorseisoen af. Die span vat tans ’n ruskans, maar sal binnekort terugkeer om die NMU se akademie-span te pak. Die Chilli Boys se woordvoerder, Lukhanyo Mzinzi, sê ook die span handel tans onderhandelinge af om in die voorseisoen teen ’n paar Gautengse spanne te speel. “Ons sal die voorseisoen teen NMU begin en dan later vir drie weke opbeweeg na Gauteng, waar ons teen Tshakhuma Tsha Madzivhandila van die NFD en ander plaaslike spanne sal speel,” het hy gesê. “Ons voltooi net onderhandelinge, dan sal ons die res van die spanne bekend maak.” Oor Malepe sê Mzinzi die span is vreeslik trots op hom en hulle wens hom die beste toe vir die Cosafa Cup. “Hy het dié seisoen hard gewerk en verdien dit. Ons hoop om nóg spelers soos hy op te lewer wat die land sal kan verteenwoordig.” Chippa moet net pasop dat die groot klubs nie weer hulle ster opraap nie. Wat moontlike nuwe aanwinste betref, lyk dit nog nie asof daar te veel vir Chippa in die pyplyn is nie. Mzinzi wou nie veel verklap nie, maar hy sê die span is soos gewoonlik op die uitkyk. “Ons wil probeer om die komende seisoen ’n goeie balans te handhaaf. Daar sal volgende week meer nuus oor aanwinste wees.”