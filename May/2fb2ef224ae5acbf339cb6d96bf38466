MARLON Neehuis gaan mang nadat hy skuldig bevind is op vyf klagte, insluitend een van moord. Dit kom nadat hy ’n pleitooreenkoms met die staat aangegaan het. Hy is verlede week effektief vir 25 jaar tronk toe gestuur nadat hy ’n pleitooreenkoms geteken het. Sy medebeskuldigdes, Ikeraam Bianchi, Kelly Daniels en Kimberly Solomons, is vrygespreek. Neehuis is skuldig bevind aan ’n oortreding van die Poca-wet, een van moord, twee van poging tot moord, een van die besit van ’n vuurwapen en ’n klag van die onwettige besit van ammunisie. Die hof het gehoor dat die staat versuim het om te bewys dat die ander beskuldigdes die daad van assosiasie gepleeg het toe Tasliem Bianchi die vuurwapen gevuur het wat die sewejarige Ezra Daniels se dood veroorsaak het. Die drie is onmiddellik ontslaan. Die hof het ook gehoor dat dit nie onwettig is vir mense om in die company van mense te wees wat by bendebedrywighede betrokke is nie. Ezra is in September 2017 dood nadat hy in ’n bende se kruisvuur beland het terwyl hy en ’n maatjie oorkant hulle huis in Abdullah Moosa-weg gespeel het. Tasliem, vermeende leier van die Junky Funky Kids-bende in Parkwood, is drie weke gelede tronk toe gestuur vir onder meer die moord op die seuntjie. Hy het ook ’n pleitooreenkoms met die staat aangegaan. Ezra se ma, Desiree Daniels, het getuig dat haar seun die jongste van vier broers en susters was en dat hy ook ’n baie geluk­kige seuntjie was. Sy het getuig dat die pyn om haar babaseun so te verloor, verwoestend is en sy kan nie woorde kry om die pyn te beskryf nie. Sy hoop niemand sal verduur wat sy nou verduur nie. Sy het getuig dat die beskuldigde se familie hóm nog kan besoek, maar sy kan nie haar seun meer sien nie en sy moet die begraafplaas besoek. Sy het verder getuig die beskuldigde moet verantwoordelikheid neem vir wat hy gedoen het en moet sy straf aanvaar.