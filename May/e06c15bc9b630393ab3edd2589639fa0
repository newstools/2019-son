DIE Shark-losskakel Curwin Bosch is ’n móét vir die Wêreldbeker-rugbytoernooi. Sedert hy teen die Cru­saders en die Chiefs in die beginspan gekies is, het hy kenners net weer ’n keer aan sy vermoëns herinner. Hy het ook onteenseglik gewys dat dit ’n massiewe flater sal wees as die Springbok-afrigter, Rassie Erasmus, hom nie vir dié skouspel kies nie. Vroeër die seisoen is Bosch gruwelik op heelagter afgeskeep terwyl die span se afrigter, Robert du Preez sr., voorkeur aan sy seun, Robert, in die nr. 10-trui gegee het. Min kenners sal stry dat Bosch op huidige spelpeil Suid-Afrika se beste losskakel is. Sy algemene spel is tans beter as dié van Handré Pollard, wat as Suid-Afrika se voorste losskakel gereken word. Bosch se skopwerk pale toe is ook tans beter as dié van Pollard. Bosch se vermoë om die rigting van die spel vinnig te kan verander, en om die dwarslat met gemak vanaf die middellyn met sy skepskoppe te haal, maak van hom ’n uitsonderlike speler. Hy behoort dus die derde losskakel in Erasmus se Wêreldbeker-groep te wees, saam met Pollard en Elton Jantjies. Bosch kan ook met gemak die heelagter-posisie vul as die nood sou druk. Met Bosch op losskakel is die Sharks skielik ’n perd van ’n ander kleur en maak hy dit onmoontlik vir Du Preez jr. om weer die nr. 10-trui te dra. Die Sharks het dié naweek ’n loslootjie, maar Bosch kan sy Bok-aandele verder laat styg wanneer die Sharks op 25 Mei gasheer speel vir die Lions. Hy sal dan direk teenoor Jantjies speel in ’n stryd wat die fynproewer nou reeds laat regop sit. Jantjies is duidelik bewus daarvan dat Bosch in sy nek blaas as Pollard se adjudant vir die Wêreldbeker. Hulle tweestryd kan maklik die wed­stryd se hoogtepunt wees. Veral Erasmus sal dié tweestryd met groot belangstelling dophou. Bosch (21), wat aan Grey High in die Baai gematrikuleer het, het op die ouderdom van 16 sy debuut vir sy skool se eerste span teen Paul Roos Gimnasium gemaak.