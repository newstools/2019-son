DIE fynproewers kan maar die Rosemoor-stadion in George kom volpak vir ’n titaniese tweestryd tussen twee haastige manne in dié jaar se SuperSport Rugby Challenge. Dis wanneer die SWD-Arende se Curshwin Mono en Boland se Shilton van Wyk teen mekaar uitdraf. Dié blitsige vleuels word as opwindend beskryf deur hulle onderskeie afrigters, Eddie Myners (Arende) en Randall Modiba (Boland). Dit kan beslis die hoogtepunt van die naweek se kragmeting wees. Mono draf in sy tweede wedstryde vir die Arende op linkervleuel uit met Van Wyk wat die regtervleuel-posisie vir die besoekers beman. Mono is ’n speler wat blitsig van die merk af is, terwyl Van Wyk met sy swenk na albei kante sy opponente laat bontstaan. Modiba het net een verandering aan sy agterlyn aangebring vir die belangrike kragmeting. Die skrumskakel Ricardo Duarte skuif na die plaasvervangersbank terwyl die jongeling Shirwin Cupido die nr. 9-trui in die opdraf-span sal dra. Met Adri Jacobs wat nog nie van sy dyspierbesering herstel het nie, gee dit nou vir Myners die kans om Mono, wat net 30 minute speeltyd teen die Vrystaat gekry het, in te span. Mono is een van drie spelers van die Barbarian-klubspan wat ingesluit is in die Arende se beginspan. Shario Rosenkrantz (regtervleuel) en die skrumskakel Dillin Snel is die ander Baabaas. Die wedstryd skop 14:30 af en sal gevolg word deur ’n klubwedstryd tussen Progress en die Barbarians. Die Streeptruie is bo-aan die suidelike afdeling se punteleer met 20 punte ná vier wedstryde. Jerome Paarwater se span het nog nie ’n enkele wedstryd verloor nie. Ander wedstryde: Môre: KINGS PARK: Sharks t Grens-Bulldogs; NELSPRUIT: Pumas t Griekwas; CONSTANTIA: Zimbabwe t Vrystaat XV; WINDHOEK: Namibië t Luiperds. Sondag: BOSMAN-STADION: Brakpan: Blue Bulls t Gold­en Lions; Valke t Griffons. .