MAK blaaie word vir vanjaar se Wêreldbeker-toernooi in Engeland en Wallis voorspel. Die wêreld se beste krieketspanne sal na verwagting reuse-tellings opstapel wanneer die toernooi Donderdag in Londen begin. Dié toestande kan ’n fees wees vir die finishers – daardie manne wat instap en gewoonlik van meet af aan net die lopies met asemrowende, dikwels onortodokse houe inryg. Watter manne gaan in vanjaar se toernooi die belangrike wedstryde vir hulle onderskeie lande wen deur die rol van finisher perfek te vertolk? Die Proteas se kaptein, Faf du Plessis, glo David Miller sal daardie man wees. Du Plessis wil Miller op nommer 5 in die orde inspan om hom tyd te gun om sy voete te vind voordat hy “ontplof”, soos Faf dit stel. En Miller kán ontplof! Hy teken selde sy lopies in ODI’s teen minder as ’n lopie per bal aan. Daar is heelparty ander finishers wat deur die boulers gevrees word. Slaanwerk ’n Meer ervare finisher as Indië se MS Dhoni sal jy nie sommer kry nie. Engeland se kaptein, Eoin Morgan, hou daarvan om self die finisher te wees. Die Aussie Marcus Stoinis is nie ’n veteraan nie, maar hy het al gewys hy kan wedstryde met sy slaanwerk wen. Colin Munro, wat nes Miller in KwaZulu-Natal gebore is, gee Nieu-Seeland altyd ’n wenkans wanneer hy lostrek. Wanneer die finishers vlamvat, sal geen veld in Engeland groot genoeg wees nie. Sterkte, boulers! david miller Land: Suid-Afrika Ouderdom: 29 Kolfposisie: 5/6 Kolfstyl: Links ODI’s: 120 Kolfgemiddelde: 38,96 Treftempo: 100,86 Lopies: 2922 Hoogste telling: 139 100’s: 5 50’s: 12 Eoin morgan Land: Engeland Ouderdom: 32 Kolfposisie: 4/5/6 Kolfstyl: Links ODI’s: 222 Kolfgemiddelde: 39,64 Treftempo: 90,38 Lopies: 6 977 Hoogste telling: 124* 100’s: 12 50’s: 45 ms dhoni Land: Indië Ouderdom: 37 Kolfposisie: 5/6 Kolfstyl: Regs ODI’s: 341 Kolfgemiddelde: 50,72 Treftempo: 87,55 Lopies: 10 500 Hoogste telling: 183* 100’s: 10 50’s: 71 marcus stoinis Land: Australië Ouderdom: 29 Kolfposisie: 5/6 Kolfstyl: Regs ODI’s: 33 Kolfgemiddelde: 38,52 Treftempo: 93,49 Lopies: 963 Hoogste telling: 146* 100’s: 1 50’s: 6 colin munro Land: Nieu-Seeland Ouderdom: 32 Kolfposisie: Wisselend Kolfstyl: Links ODI’s: 51 Kolfgemiddelde: 24,91 Treftempo: 105,52 Lopies: 1 146 Hoogste telling: 87 100’s: 0 50’s: 7