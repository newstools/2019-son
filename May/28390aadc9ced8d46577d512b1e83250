DIE Southern Kings het reeds ’n klubspeler opge­sign, maar hy kom nie van enige van die Oos-Kaapse klubs nie. Son verneem in die sosiale media die stut IG Prinsloo van die rugbyklub Naka Bulls van Pretoria het ’n kontrak vir drie jaar met die Kings onderteken om in die nuwe seisoen Pro14-rugby te speel. Die klub het op sy amptelike Facebook-blad die speler met sy kontrak en die skuif gelukgewens. Die Kings is besig om te werf vir volgende seisoen se Pro14-kompetisie. Son verneem ’n gesonde deel van die huidige groep kan laat gaan word. Volgens gerugte is spelers soos Harlon en Berton Klaasen albei laat gaan. Dit beteken daar kan aan die begin van die seisoen ’n hele paar nuwe gesigte wees. ’n Ingeligte na aan die span sê die Kings het ’n kooplys en daar’s name van voormalige spelers soos Malcolm Jaer en Thembelani Bholi op dié lys. “Dis goed en wel as ons verlore spelers wil terugbring, maar wat van ons huidige klubspelers wat ook ’n kans staan?” Die OP gebruik tans talle klubspelers in die SuperSport Challenge. Dis spelers soos Richmond Gora, Rynardt van Wyk, Diego Wil­liams, Sherwin Slater en Ashley Viviers. “Ons moet ons eie spelers probeer gebruik en bevorder. Dit help nie ons het die spelers, maar wil hulle nie gebruik nie.” Terugvoer Die afgelope seisoen het die Kings baie gesukkel met stutte. Dit is dus geen wonder dat hulle nóg ’n stut ingebring het nie. Die vraag is: Was daar geen ander opsie in die Oos-Kaap behalwe Prinsloo nie? Die Kings het egter nog geen amptelike terugvoer oor Prinsloo gegee nie.