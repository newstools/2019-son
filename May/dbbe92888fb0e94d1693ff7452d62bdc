DIE Stormers se besluit om pale toe aan te lê vir ’n draw was slim. Só sê Sam Whitelock, kaptein van die Crusaders, oor Saterdag se wedstryd op Nuweland in Kaapstad. Volgens Whitelock het dit sin gemaak vir die Stormers om eerder die twee punte te gryp as om die dice te rol en vir die oorwinning te skiet. “Kyk, vra maar enige internasionale speler. Om gelykop te speel is nie waarvoor ons die sport beoefen nie. Jy wil iets uit die game kry. “Hulle het egter die regte besluit geneem as jy kyk na waar hulle in die wedloop om ’n plek in die uitspeelrondes is,” het Whitelock gesê. Die Stormers en Crusaders het met 19-19 gelykop gespeel, maar die besoekers sal ingedoen voel. Die skeidsregter Nic Berry se besluit om Sevu Reece se drie weens ’n forward pass nie toe te ken nie, sou beslis nie goed afgegaan het by die Saders se bestuurspan nie. Nogtans het Whitelock en die afrigter Scott Robertson besluit om eerder die Stormers vir hulle veggees te loof. “Hulle het baie goed gedoen om ons momentum te stop, veral aan die begin,” het Robertson toegegee. “Ek voel ons het genoeg gedoen om die wedstryd te wen, maar ons het net nie genoeg gedoen om altyd ons agterlyn se geleent­hede in punte te omskep nie. “Die Stormers het in die geveg gebly en ek moet sê, hulle intensiteit en verdediging was ongelooflik. ’n Mens kon dit selfs voel aan die energie wat dit in die stadion geskep het. “Hulle het gewys waarom hulle nie sommer gereeld hier verloor nie. Robertson het egter raad vir die Stormers as hulle hoop om die uitspeelfase van vanjaar se kompetisie te haal. “Hulle sal meer drieë moet begin druk. Dit gaan nie net oor goed verdedig nie, jy móét aanval en meer drieë druk. “Pale toe skop is iets wat hulle goed doen. Hulle is baie akkuraat en dit hou hulle in wed­stryde. “Dit is soortgelyk aan wat die Sharks doen,” het Robertson gesê. Intussen het die Stormer-breier, Robbie Fleck, ook die kaptein, Siya Kolisi, se besluit om pale toe te skop as slim beskryf. “Hulle is nou al ’n hele paar jaar die beste span in die kompetisie en om iets uit ’n wedstryd teen hulle te kon kry, is baie positief,” het ’n baie verligte Fleck gesê.