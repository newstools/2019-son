MANCHESTER City, take a bow! Dié kampioenspan van Pep Guardiola (bestuurder) het Sondag – ná ’n naelbyt-tweestryd met Liverpool wat behoorlik wipplank gery het – sy Premierliga-kroon suksesvol verdedig. Dit was toe die Cityzens die span van Brighton Hove and Albion gister met 4-1 kafgedraf het in die Amex-stadium. Dis sekerlik die tightest liga-wedloop sedert die EPL in 1992 gestig is. Belangriker, Guardiola-hulle het die liga-titel back-to-back gewen. Dié prestasie is laas in 2011 vermag. City is steeds op koers om ’n Engelse treble te vermag nadat hy reeds die Caraboa Cup gewen het. Die kampioenspan pak Watford op 18 Mei in die final van die FA Cup. City is gister onkant betrap toe Glen Murray voor die halfuur-merk die tuisspan se rekening geopen het met ’n kliniese kopskoot. Die paniekbevange uitdrukking op Guardiola se gesig het bewys wat dit vir hulle beteken om die liga ’n tweede keer agtereenvolgens te wen. Kort hierna het City egter ’n glimlag op sy baas se gesig gesit. Dit was toe City se doelevraat, Sergio Agüero, sake gelykop gemaak het. Aymeric Laporte het City voor rustyd die voorsprong gegee en die sege verseker. In die tweede helfte het Riyad Mahrez en Ilkay Gundogan met ’n doel elk die kersie op die koek geplaas vir ’n sege van 4-1. City se kaptein, Vincent Kompany, was verlig en het op sy beurt gesê: “Dit was die moeilikste liga-veldtog ooit. “Krediet aan Liverpool, wat ons nog heelpad gepush het, maar ek dink ons het wel die titel verdien,” aldus Kompany. Intussen het Liverpool op sy beurt gedoen wat hy moes teen Wolves op Anfield. Sadio Mané het die Reds die perfekte begin gegee, maar met die nuus dat City sy agterstand uitgewis en die voortou geneem het, het die skare op Anfield net tjoepstil geraak. – AP