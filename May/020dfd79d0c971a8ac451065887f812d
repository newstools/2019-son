HY IS moontlik die heel oudste mens ter wêreld! Oom Frederick Blom van Delft het gister saam met sy vrou en bejaarde vriende sy 115de verjaardag in die plaaslike gemeenskapsaal gevier. Blom, wat oorspronklik van die Oos-Kaap is, het eintlik reeds verlede Woensdag, op verkiesingsdag, verjaar. Hy het die Here gister met ’n groot glimlag bedank omdat Hy hom so lank uitgespaar het. Blom het saggies gesê: “Daar is nie ’n geheim vir ’n lang lewe nie. “God is die enigste een wat die eer moet ontvang dat ek nou nog fris en gesond is.” Volgens Blom glo hy nie aan dokters en hospitale wanneer hy ’n bietjie olik voel nie. Sy geheim is dat hy by sy God gaan kla – die volgende oggend sal hy stukke beter voel. Blom het vertel: “Ek het al die jare op die plase en in die boere se tuine gewerk. “Ek was nog baie jonk toe ek Kaap toe gekom het. Ek is gebore in ’n klein dorpie in die Oos-Kaap buite Bedford. “Ek het Kaap toe gekom om te werk en het two bob (sjielings) ’n week verdien.” Hy glo al sy broers en susters is al oorlede, want hulle het oor die jare kontak verloor. Sy vrou, Janetta (86), het gesê: “Ons is al 48 jaar getroud. Dit is self ’n mylpaal. “Dit was harde bene kou, maar ons het ’n goeie verstandhouding. Dís baie belangrik in die huwelik. My man drink geen pil nie en hy is gesonder as ek. “Ek het probleme met my hart, suiker en bloeddruk, maar ek druk deur.” Nog ’n centenarian, ant Nora Kock van Kuilsrivier, het die uncle op die wang gesoen om vir hom geluk te sê. Kock (109) het vertel: “Net my bene pla ’n bietjie, maar ek is gesond. Ek doen nog alles vir myself.” Blom se goeie vriend Jacobus Francke (74) het gesê: “Ons is al jare vriende. Ons het gewoonlik in die bos saam hout gekap.” Geskenk Volgens Blom se seun, Frederick Lottering (49), doen sy pa nog los werkies rondom die huis. Blom het ’n platskerm­televisie met ’n Open View-dekodeerder en ’n elektriese tweeplaatstoof as geskenk gekry. 