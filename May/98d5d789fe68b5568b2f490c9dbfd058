HY LIEG! Dié woorde is seker tien keer gister in die verhoor van die gediagnoseerde skisofreen Shakoor Roberts gehoor. Roberts (25) staan in die Mitchells Plain-streekhof tereg op aanklag van moord. Hy het glo in 2015 sy ma, Gafsa (61), in ’n vermoedelik sataniese ritueel vermoor. Drie dae nadat sy as vermis aangemeld is, is Roberts vir die moord gearresteer. Haar lyk is in haar wheelie bin in Tafelsig gevind. Die hof het gister Roberts se weergawe aangehoor van die naweek toe sy ma missing was. Hy het getuig hy’t nie sy ma vermoor nie en weet ook nie hoe sy in die bin beland het nie. Luidens Roberts se ver­klaring was hy die hele naweek by die huis, al het hy die Vrydag sowat vier ure by sy suster in East­ridge gekuier. Dit was ook glo die laaste keer dat Roberts sy ma gesien het. Volgens hom het hy omstreeks 16:45 by die huis opgedaag en gesien sy ma is nie tuis nie. Hy getuig hy was die hele Vrydagaand alleen en niemand het die huis besoek nie. Hy het Rushaana Adams, sy suster, toe die Saterdag gebel en haar gevra of hulle ma by haar is. Hy het haar ook gevra om by die huis ’n draai te maak. Adams het vroeër getuig haar broer het haar ingelig hulle ma het vir die naweek uitgegaan. Roberts sê hy het ook die bure gevra waar sy ma is, maar het nie ’n antwoord gekry nie. Hy sê toe Adams die Saterdag kom, het hy haar gesê hulle moet polisiestasie toe gaan om hulle ma as vermis aan te meld. Maar die cops wou nie die saak vat nie en het gesê hulle moet 24 uur wag. Roberts getuig Adams is toe die aand daar weg. Adams het vroeër getuig sy kon weens kar­probleme nie die Saterdag na haar ouerhuis gaan nie. Roberts getuig Adams het die Sondag saam met haar man teruggekom en toe polisiestasie toe gegaan. Die Maandag het hy die nuus gekry dat sy ma se lyk in ’n vullisdrom gevind is. Adams het in die hof in ’n geïrriteerde stem gesê hulle ma het weens Roberts vir haar lewe gevrees en sy weergawe is ’n leuen. “Sy het met ’n mes onder haar kussing geslaap! Hy het haar elke liewe dag gedreig! Almal weet dit, tot die bure.”