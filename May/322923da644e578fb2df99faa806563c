TWEE vermeende kill­ers was glo happy en vol smiles toe hulle praat oor ene Piele se skietdood. Randy Malgas (28) en Sergio Slabbert (30), albei van Kleinskool, het gister onskuldig gepleit op klagte van moord, poging tot moord en roof met verswarende omstandighede, asook die onwettige besit van ’n vuurwapen en ammunisie. Hulle word daarvan verdink dat hulle Shegane “Piele” Goeda op 14 Desember 2016 doodgeskiet het. Gister het die staat se eerste witness – ’n art. 204-getuie – by die getuiebank ingeskuif. Die getuie sê sy en ’n groep ander mense, insluitend Malgas en Slabbert, was op die dag van die voorval by haar oom Emmanuel Carolus se huis in Kleinskool. Volgens die getuie het Malgas toe gegaan tot by ’n taxi wat in die pad stilgehou het en met iemand daar gepraat. Sy sê hy het daarna vir Slabbert gesê die ou in die taxi sê die Spotbouers sit op die hoek van Rensburgstraat in Uitbreiding 36. Volgens haar het ene Killer daar aangekom nadat Malgas hom gebel het. Sy sê Malgas het toe vir Killer gesê hulle het ’n kar nodig. Sy sê daar is toe gesê die enigste manier om ’n kar te kry, is om een te hijack. Volgens die getuie het sy geweier toe Malgas haar en ’n vriendin vra of hulle nie langs die pad wil gaan staan nie. Sy sê toe hy haar ’n tweede keer vra en sy weer weier, het hy haar met die dood gedreig. Volgens haar het Malgas ’n gun uitgehaal en haar teen die kop geslaan. Stilgehou Volgens haar het ene Pluto ook daar by die huis aangekom, haar vriendin vir ’n sak gevra en toe ’n gun in die sak gesit. Die getuie sê sy, haar vriendin, ene Spelo en Pluto het toe eventually langs die pad gaan staan. Volgens die getuie het ’n blou motor – ’n taxi – by hulle stilgehou. Benewens die driver was daar twee ooms in die motor. Die getuie sê Pluto het toe agter by die kar ingespring, die gun uitgepluk en die driver daarmee teen die kop geslaan. Volgens haar het die driver uit die kar gespring, die kar se sleutels gegryp en weggehardloop. Die twee ooms het ook weggehardloop. Sy sê Killer het die kar toe met ’n lepel gestart. Die getuie sê Spelo, Pluto, Malgas en Slabbert het toe ook in die kar gespring. Hulle het toe weggery. Volgens haar het Carolus haar en haar vriendin toe beveel om hulle klere uit te trek omdat die driver van die kar hulle kleredrag gesien het. Sy sê later het Spelo, Pluto, Malgas en Slabbert teruggekeer na die huis. Volgens haar het Slabbert gesê toe hy Piele wou skiet, toe jam sy gun. Piele het toe oor ’n draad probeer spring, maar Malgas het hom teruggetrek. Sy getuig daar is toe gesê Slabbert het Piele in die sy geskiet. Adv. Liesel Landman kla aan.