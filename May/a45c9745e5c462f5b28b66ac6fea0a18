DIE vernietigende spoed van Curshwin Mono gaan ingespan word om die Boland-Kavaliers te kelder. Mono het in die 30 minute speeltyd wat hy teen die Vrystaat gekry het, genoeg gedoen om sy tuisdebuut vir die SWD-Arende te kan maak. Die Arende kom Saterdag in die Rosemoor-stadion in George teen die Bolanders te staan. Al het die manne van die Suid-Kaap met 64-17 teen die Vrystaat vasgeval, “het ons waardevolle lesse geleer”, sê die span se afrigter, Eddie Myners. “Ons was met 10 minute se spel in die eerste helfte met 17-19 agter en toe binne ag minute verloor ons konsen­trasie en staan vier drieë af. “In die tweede helfte het hulle net 14 punte aange­teken omdat ons verdediging goed was.” Behalwe die vleuel Adri Jacobs, wat met ’n dyspierbesering sukkel, is daar geen ernstige beserings in die Arende se groep nie. Myners sal sy span reeds môre bekend maak. Hy het Mono uitgesonder as ’n speler wat binnekort sy stempel sal afdruk. “Hy het besonderse talente. Ek wil ook aan diegene wat bedenkinge oor sy verdediging gehad het, sê hy het die Vrystaters­ omtrent vasgevat.” Randall Modiba, Kavalier-breier, sê sy span behoort op volle sterkte te wees vir dié wedstryd. “Behalwe ’n paar stampe en stote is daar geen ernstige beserings nie. “Ons berei ons egter vir ’n taai stryd voor. Daar is mos maar altyd spanning as ons teen mekaar speel. Ek verwag dus ’n taamlike gelykop stryd. “Maar ons soek maksimum punte,” het Modiba gesê. Die naweek se bepalings is: Saterdag: NUWELAND: Weste­like Provinsie t OP-Olifante; KINGS PARK: Sharks XV t Grens-Bulldogs; ROSEMOOR-STADION: SWD-Arende t Boland-Kavaliers; NELSPRUIT: Pumas t Griekwas; CONSTANTIA: Zimbabwe t Vrystaat XV; WINDHOEK: Namibië t Luiperds. Sondag: BOSMAN-STADION: Brakpan: Blue Bulls t Golden Lions; Valke t Griffons.