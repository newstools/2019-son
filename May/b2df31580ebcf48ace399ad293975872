ASHTON Kutcher het in Los Angeles teen ’n vermeende reeksmoordenaar getuig. Michael Gargiulo, oftewel die “Hollywood Ripper”, het glo drie vroue vermoor. The Juice berig Gargiulo word onder meer daarvan aangekla dat hy die mode-student Ashley Ellerin, wat Ashton op daai tydstip gedate het, 47 keer gesteek het. Planne Die akteur het getuig hy het Ashley twee maande voor haar moord ontmoet en Ashley het sy vriend gedate voordat hulle begin uitgaan het. Ashton het vertel op die aand van haar moord het Ashley planne gemaak om uit te gaan vir drankies en aandete. Hy het haar toe gebel om haar in te lig hy gaan laat wees oor hy ’n Grammy Awards viewing-paartie bygewoon het. Hy het ’n uur later weer gebel om te laat weet hy gaan nóg later wees, maar dié keer het sy nie geantwoord nie. Later het hy haar gebel om te sê hy is op pad om haar op te laai, maar daar was geen antwoord nie. ’n Paar blokke weg van haar huis af het hy haar weer gebel, maar sy het steeds nie geantwoord nie. Die akteur het toe eindelik by haar huis aangekom en aangeneem sy is by die huis oor haar ligte aan was. “Ek het aan die deur geklop en daar was geen antwoord nie. Geloer “Teen hierdie tyd was ek seker sy is uit vir die aand en is ontsteld oor ek laat was,” het Ashton getuig. Hy het toe deur die venster geloer en rooi wynmerke gesien, maar nie veel daarvan gedink nie. Hy het eers die volgende dag gehoor sy girl is vermoor. Ashton se getuienis het sowat 40 minute geduur.