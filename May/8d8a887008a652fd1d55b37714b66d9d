GERUGTE dat Deon Davids as die South­ern Kings se afrigter in die pad gesteek gaan word, wil net nie gaan lê nie. Davids se lot word glo nou weer Woensdag bepaal. Die nuwe eienaars van die Oos-Kaapse Pro14- franchise, The Greatest Rugby Company In The Whole Wide World (Edms.) Bpk., glo nie Davids is die regte man om van die Kings ’n mag in die Pro14 te maak nie. Boonop sit Davids en die Kings se hoë­prestasie-bestuurder, Robbie Kempson, ook nie om een vuur nie. Luidens gerugte is Kempson die een wat toutjies trek om Davids afgedank te kry ’n jaar voordat sy kontrak verstryk. Kempson en die Kings se base wil glo ’n tydelike hoofafrigter aanstel. Die Sharks se Sean Everitt is glo die voorkeur-kandidaat vir dié pos. Die Kings wil glo wag tot ná die Wêreldbekertoernooi vanjaar voordat hy ’n permanente breier aanstel. Dit is ook geen geheim nie dat Kempson baie tyd het vir een van die Springbokspan se huidige hulpafrigters, Mzwandile Stick. Hy en Stick het nou saamgewerk toe die Oostelike Provinsie se o. 19-span­ geskiedenis gemaak het deur SA Rugby se provinsiale toernooi in 2015 te wen. Voordat die Kings in 2016 weer aan die Superrugby-kompetisie deelgeneem het, het Kempson herhaaldelik gesê Stick is die regte man.