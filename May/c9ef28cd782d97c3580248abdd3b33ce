EERDER as om ou koeie op te grawe, moet die aanstelling van ’n vrou as uitvoerende hoof van ’n rugbyspan gevier word. Só se die eienaars van die Southern Kings in ’n sterk bewoorde verklaring oor die aanstelling van Leigh Heard. Heard het voorheen by die Sharks gewerk, waar sy in beheer van die Durbanse span se finansies was. Sy is egter in 2014 vir growwe nalatigheid in die pad gesteek. Heard is volgens die Kings al geruime tyd by hulle werksaam en die logiese keuse om by Charl Crous as besluitnemer oor te neem. “Die konsortium het Leigh die eerste keer ontmoet toe sy as hoof van finansies by die Kings gewerk het en sy het ons beïndruk as ’n waardige leier,” het Loyiso Dotwana, een van die eienaars, gesê. “Die konsortium het sy tuiswerk oor haar gedoen en is heeltemal tevrede met wat ons uitgevind het. Ons het vertroue in haar vermoëns, integriteit en toewyding. Ons is trots om die eerste span te wees wat deur ’n vrou bestuur word.” Dotwana sit egter die pot mis met die bogenoemde stelling. Gerda von Solms was die eerste vroulike hoof van ’n rugbyspan, die Cheetahs.