MET die nuwe fluitjie-inisiatief wat dié week van stapel gestuur is, is die einde van afknouery in sig. Dit is ’n inisiatief van die Mitchells Plain Crime Forum, wat reeds meer as 5 700 fluitjies aan leerders verskaf het. Die leerders kan ook die fluitjies ná skool huis toe vat om sodoende ander alarm te maak as hulle in die moeilikheid sou beland. Daar is geen twyfel dat boelies ’n groot probleem in ons skole is nie. Veels te dikwels word kinders nog afgeknou en dan word daar geen stappe teen die boelie gedoen nie. Deur hierdie fluitjie te blaas sodra ’n leerder deur ’n boelie geterroriseer word, word die fokus op die boelie en die papbroekige daad geplaas. Dit behoort die boelie in die oë te sit. En as hy of sy nie in die oë gesit wil wees nie, sal hulle ander nie weer boelie nie. Dis voorwaar ’n briljante inisiatief.