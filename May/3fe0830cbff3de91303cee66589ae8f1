DIT was ’n stadige en pyn­like pad terug, maar Cecil Afrika kry die naweek die kans om te wys hy is steeds een van die beste sewesrugbyspelers in die wêreld. Afrika sal Saterdag en Sondag in die Blitsbokke se laaste toernooi van die Wêreldreeks se 2018-’19-seisoen in Parys speel. Die Baaienaar vervang die beseerde Stedman Gans in die Blitsbokspan. Afrika het gister onthul dat sy dyspierbesering nie ’n gewone een was nie. Hy het dit in laas jaar se Londen-toernooi opgedoen toe hy sy dyspier geskeer het. Dit was moeilike tye, het Afrika gesê. Die rehabilitasieproses was ’n stadige een – soms té stadig. Hy het egter geweet dit gaan tyd vat om reg gesond te word en weer sonder enige pyn te kan speel. Dis nie die eerste keer dat Afrika só lank buite aksie was met ’n besering nie. Vonk Hy het in 2013 ’n erge kniebesering opgedoen en moes toe óók hard werk om sy fiksheid te herwin. Afrika sê hy het nog baie om te bewys en wil graag die vonk verskaf vir die Blitsbokke om ’n goue medalje in Parys te wen. Dewald Human en Mfundo Ndhlovu is ook opgeroep in die plek van Selvyn Davids en Kurt-Lee Arendse.