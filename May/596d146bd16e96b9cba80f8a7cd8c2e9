DIS vir geen besoekende rugbyspan ooit maklik om Suburban op sy tuisveld in Kleinskool in die Baai te klop nie. Maar PE Harlequins het Saterdag kop gehou om dié moeilike lot in die Oostelike Provinsie se Superliga met 26-20 te tem. ’n Suburban wat begeester is deur ’n groot tuisskare het ’Quins hard laat werk vir sy sege in dié Baaise derby. ’Quins se afrigter, Shaun Jantjies, het sy spelers goed kalm gehou en kan baie tevrede wees met die vyf punte in die liga. Progress het in ’n wegwedstryd in die De Wet-stadion op die wenpad gebly deur Despatch met 36-15 te klop. Shaun Basson is as die speler van die wedstryd aangewys. Gardens en Star of Hope was in ’n klipharde stryd in Uitenhage betrokke. Star of Hope was met die rustyd met 8-0 voor, maar Gardens het teruggeveg om met 15-8 te wen. Die Madibaz, Park en PE-Polisie het almal goeie oorwinnings behaal. Segeloos In die Grens se Superliga het Oos-Londen-Polisie weer sy spiere gebult deur die Fort Hare Blues met 38-23 te klop. Die Blues is nog segeloos ná drie wedstryde en voel onder druk om op die wenpad te kom. ’n Swallows wat in ’n giftige luim was, het Buffaloes met 93-7 verniel. ) Uitslae: OP-SUPERLIGA Jeffreysbaai 13, Wallabies 8; Gardens 15, Star of Hope 8; Harlequins 26, Suburban 20; Motherwell 30, Trying Stars 29; Madibaz 36, Barbarians 20; Park 24, Spring Roses 3; Progress 36, Despatch 15; PE-Polisie 74, Brumbies 18; Born Fighters 15, Missionvale 8. GRENS-SUPERLIGA OL-Polisie 38, Fort Hare Blues 23; Ncera Leopards 15, Breakers 10; Swallows 93, Buffaloes 7; Black Eagles 25, Ntlaza Lions 12; WSU All Blacks 42, Ocean Sweepers 0; Old Selbornians 16, Berlin Tigers 8. GRENS-PREMIERLIGA Wallabies 22, Young Leopards 22; Busy Boys 18, Cambridge 16; Ngculu Zebras 16, Shining Stars 10; WSU Eagles 37, Winter Rose 18.