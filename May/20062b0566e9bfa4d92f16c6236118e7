DIE druk is nou op Suid-Afrika se vrouekrieketspan in die T20-reeks teen Pakistan. Pakistan het gister sy neus voor gekry toe hy die derde wedstryd op die Pietermaritzburg Oval met vier paaltjies gewen het. Die Proteas sal Woensdag se vierde en voorlaaste wedstryd móét wen om die reeks te red. Gister was dit ’n spannende storie met Pakistan wat sy sege beklink het met net twee balle oor. Pakistan het met 139/6 geantwoord nadat die tuisspan 138/3 aangeteken het. Die Proteas het Pakistan met vroeë paaltjies onder groot druk gehad. Met die telling op 3/3 was Pakistan in diep water. Dit het gelyk asof die Proteas sal wen. Pakistan se kolwers het egter pragtig teruggeveg terwyl die Proteas met die bal kleigetrap het. Suid-Afrika het besluit om twee van sy naatboulers, Marizanne Kapp en Masabata Klaas, ’n ruskans gegee. Dit het die Proteas duur gekos, want dit was net die aanvangsboulers, Moseline Daniels en Shabnim Ismail, wat die besoekers se kolwers gepla het. Die Proteas het sewe boulers ingespan, maar net Daniels en Ismail het enige impak gemaak. Nida Dar (32), Iram Javed (55) en Aliya Riaz (30) het onder groot druk puik kolfbeurte vir Pakistan gespeel. In die Proteas se kolfbeurt was daar goeie bydraes deur Tazmin Brits, Nadine de Klerk en die waarnemende kaptein, Suné Luus. Brits was onoorwonne met 70 lopies wat sy van 61 aflewerings aangeteken het. Haar beurt het nege viere en ’n ses ingesluit. De Klerk het 36 lopies aangeteken waarna Luus aggressief onder die boulwerk ingeklim het. Luus, wat die leisels by die beseerde Dané van Niekerk oorgeneem het, het 28 onoorwonne lopies gemoker. In die proses het Luus die grens vyf keer opgesoek. Woensdag en Donderdag se wedstryde word albei in Benoni gespeel.