’N TIENERMEISIE van Helenvale in die Baaise noordelike gebiede het ’n noue ontkoming gehad toe ’n bullet haar kop skrams getref het. Die skietvoorval het gisteroggend in Deverellweg plaasgevind. Kol. Priscilla Naidu, ’n polisiewoordvoerder, het gesê die skietery het gister 11:50 uitgebreek. “ ’n Vyftienjarige tiener het ’n skaafwond aan haar kop opgedoen van ’n koeël wat van oorkant die pad afgevuur is. “Volgens die polisie se inligting het die tiener saam met ander mense in ’n jaart in Deverellweg gestaan toe skote van agter ’n boom oorkant die huis afgevuur is.” Nadat dit die ambulans sowat ’n uur geneem het om daar te kom, is die meisie hospitaal toe geneem. Naidu het gesê die provinsiale eenheid teen georganiseerde misdaad ondersoek ’n saak van poging tot moord. Dis nog onduidelik wie die skieter is. ’n Antie (62) wat daar was toe die skietery plaasgevind het, het gesê sy het groot geskrik. Sy het nog nooit só iets ervaar nie. Ingedra Sy het vertel: “Ek het hier op die stoel gesit en die meisie was op die trappe voor die huis. Ewe skielik het hulle in die erf in geskiet en die meisie getref. Mense het haar in die huis ingedra.” Teen druktyd gistermiddag is geen verdagtes al in hegtenis geneem nie.