VIER mense is gearresteer nadat ’n vyfjarige Maandag in Avian Park in die kop geskiet is. Kapt. FC van Wyk, ’n woordvoerder van die polisie, het bevestig die mans is in hegtenis geneem nadat ’n klag ontvang is dat gangs met mekaar baklei. Van Wyk sê die mans is aangekeer in verband met die skietery wat Maandag omstreeks 15:30 uitgebreek het. Dis omtrent die tyd dat die meisie in die kop geskiet is. Vervoer Volgens Van Wyk het die gemeenskap die polisie met klippe bestook toe hulle opdaag. Een sersant is teen die been getref. Hy is na die hospitaal geneem. Van Wyk sê die polisie het vasgestel die meisie is raakgeskiet terwyl sy in die Hyundai-trokkie was wat haar na en van die skool vervoer. Die driver was na bewering die target. Staar Die meisie is met ’n helikopter na ’n Kaapse hospitaal geneem, het Van Wyk gesê. Die verdagtes is tussen 18 en 22 jaar oud. Hulle sal in Worcester se landdroshof verskyn sodra hulle aangekla is. Aanklagte van poging tot moord, die besit van ’n vuurwapen en ammunisie en die rig van ’n vuurwapen staar hulle in die gesig. Die meisie veg in die Rooi Kruis-kinderhospitaal vir haar lewe.