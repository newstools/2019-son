ROB Packham het geen emosie getoon toe regter Elize Steyn gister die grusame besonderhede van sy vrou se wonde uitgelees nie. Sy oë het soos twee ysblou albasters in sy kop gelyk toe Steyn uitlees: “Skuldig.” Packham se hande het pap langs sy sye gehang terwyl hy die regter in die oë gestaar het. Hy het nie eens een oomblik weggekyk toe sy hom skuldig bevind het aan moord nie. Lede van sy familie – sy suster, Judith Markwell, en dogters, Nicola en Kerry – het nie verbaas gelyk nie. Hulle het ook geen emosie getoon nie en hulle gesigsuitdrukkings het niks verraai nie. Packham is ook skuldig bevind van dwarsboming van die gereg. Hy is op 1 Maart verlede jaar in hegtenis geneem kort nadat sy vrou se lyk in die uitgebrande kattebak van haar groen BMW gevind is. Die brandende voertuig is op 22 Februarie verlede jaar langs Dieprivier se treinstasie gekry. Gill is dood as gevolg van trauma aan haar kop nadat sy met ’n stomp voorwerp aangerand is. Packham het skuld ontken op die aanklagte. Sy weergawe is dat sy vrou moontlik gehijack is. Steyn het in haar opsomming uitgelig Packham het beweer hy’t die oggend van Gill se verdwyning na karre gaan kyk omdat hy haar met ’n nuwe kar wou verras. Packham het in sy getuienis aangevoer sy selfoonsein is opgetel in die gebied waar Gill se kar gekry is omdat hy haar by ’n nabygeleë kwekery gaan soek het. Maar die hof het gehoor sy teenwoordigheid was ’n aanduiding van skuld – nes die geheel van die getuienis. Die hof het verder gehoor Packham se weergawe is duidelik opgemaak. Steyn het bevind die staatsgetuies se getuienis was eerlik en geloofwaardig. Sy het ook gesê hulle het geen rede gehad om Packham valslik te beskuldig nie. Gill se twee susters, Helen Humphrey en Sue Humphrey, het ná gister se hofverrigtinge in ’n persverklaring op die Facebook-blad Justice for Jill gesê hoe hulle voel. Daarin het hulle onder meer gesê danksy die uitspraak het hulle suster geregtigheid gekry. Hulle het ook geskryf hulle het eers in die saak van alles gehoor wat in hulle suster se lewe aangegaan het. Oortuig Eric Ntabazalila, woordvoerder van die nasionale vervolgingsgesag, het gesê hulle verwelkom die uitspraak. “Dis waarvoor ons gewerk het. “Ons is vas oortuig niemand anders was vir die moord op sy vrou verantwoordelik nie.”