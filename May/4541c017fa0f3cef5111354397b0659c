’N KUNSTENAAR van Kaapstad beweer hy het nog nie ’n sent in royalties vir sy hit song ontvang nie. Wilfred Aploon, wat deesdae in Durban woon, het gereageer op ’n onlangse berig in Son op Sondag oor die voorgestelde Wysigingswet op Kopiereg. Die Nasionale Vergadering en die Nasionale Raad van Provinsies het dit alreeds goedgekeur. Pres. Cyril Rama­phosa moet dit nog finaal goedkeur. Kragtens dié wetgewing het enige artist, film of TV producers die reg om enige song of beat van die oorspronklike artist te gebruik – sonder om die artist daarvoor te vergoed. Aploon en Akeem Dawood het in 2006 die groep Da Ballies gestig en in daai jaar deur EMI in Johannesburg die hit “We Going up and down” uitgebring. Aploon vertel: “Die song is op 27 Junie 2006 geregistreer by Samro (Suid-Afrikaanse Musiekregte-organisasie). Tot en met vandag het ons g’n royalties daarvoor gekry nie. “Ek het onlangs ontdek die backtrack kan op die internet gekoop word. Ons weet nie wie die geld eet nie. “Die song speel oor verskeie kommersiële en gemeenskaps­radiostasies oor die hele land. “Selfs internasionaal word ons song gebruik. Vriende van my het vir my video clips gestuur van hoe die song op paarties in Australië gespeel word. “Nog ’n vriend het eendag by ’n bar in Mexico ingestap en was verbaas toe hy hoor ‘We Going up and down’ speel daar. “Die song word selfs deur plaas­like musikante en bands perform.” Aploon sê die nuwe wet is nog nie eens bekragtig nie, maar hy voel dit klaar aan sy bas. “Die government gaan ons musiekindustrie doodmaak.” Kwalifiseer Samro moet plaaslike artists teen uitbuiting beskerm en hulle royalties verseker. Siyabonga Buthelezi, ’n Samro-woordvoerder, sê Aploon het net “prospective membership”, dus kwalifiseer hy nie vir royalties nie. Volgens hom is daar nie ’n “We Going up and down” op die stelsel nie, net “Up and down”. Hy sê Aploon kan hulle kliëntedienssentrum by 086 117 2676 bel om die inligting te update.