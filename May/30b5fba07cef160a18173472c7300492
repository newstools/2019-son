PORTIA Modise glo haar ou spanmaats gaan sukkel in vanjaar se Wêreldbeker-sokkertoernooi (WB). Dié voormalige Banaya Banyana-speler sê dis nie omdat die span talent kort of onvoorbereid is nie. Modise sê dis oor Banyana nie die diepte het om met spanne soos Duitsland, China en Spanje mee te ding nie. Sy sê: “Ek is bevrees dis gehalte-spanne waarmee ons sal meeding.” Die 35-jarige Modise is die eerste speler in Afrika wat meer as 100 doele in interna­sionale wedstryde aangeteken het (101). Sy het Banyana geprys dat hulle vir die sokkerskouspel in Frank­ryk gekwalifiseer het. Beseer Modise sê wat Banyana se breier, Desiree Ellis, se taak nóg moeiliker maak, is die gebrek aan ’n professionele kompetisie vir vroue. Sy sê: “Bafana se afrigter, Stuart Baxter, kan byvoorbeeld talle spelers in die PSL (Premiersokkerliga) ontbied as een van sy spelers in die huidige groep beseer is; Ellis kan nie. “Wat gebeur ná die WB? Ons sal die momentum moet handhaaf en die spelers op dié vlak moet probeer hou.” Sy kritiseer ook die sokkeradministrateurs: “Daar word so lank van ’n beroepsliga gepraat. “Ek hoor dit al vandat ek 13 is. Nou is ek uitgetree, en steeds praat hulle net. “Wanneer vrouesokker genoem word, slaan die borge­ op die vlug.”