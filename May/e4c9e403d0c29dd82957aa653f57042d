CASTER Semenya gaan dié naweek die laaste keer in haar loopbaan sonder doepa aan ’n 800 m-wedloop deelneem. Dis nou ás sy besluit om haar saak teen die IAAF se diskriminerende wetgewing te laat vaar. Atletiek Suid-Afrika (ASA) het gister in ’n verklaring aangekondig Semenya gaan vanaand aan die IAAF se Diamantliga-byeenkoms in Doha in Katar deelneem. Dit sal effektief die laaste keer wees dat Semenya aan ’n internasionale atletiek­byeenkoms mag deelneem sonder om haar testosteroonvlak met medisyne te verlaag. Maar dr. Ross Tucker, ’n plaaslike mediese kenner en sportwetenskaplike, glo Semenya se geveg teen die IAAF se reël, wat volgende week in werking tree, is nog nie verby nie. “Ek sou aangedring het op meer navorsing wat deur ’n onafhanklike liggaam gedoen word,” het Tucker in ’n onderhoud met die radiostasie Cape­ Talk gesê. “Ek dink dit is malligheid vir die IAAF om bewyse te verskaf ten gunste van sy eie riglyne. “Dit veroorsaak ’n botsing van belange. “Daar moet ’n skeiding van die twee wees en nog bewyse moet gelewer word.” Semenya en haar regspan het 30 dae om teen die beslissing van die arbitrasiehof vir sport in Switserland te appelleer. Maar eers gaan Semenya aan die wêreld wys hoekom sy die beste vrou oor 800 m is. Afskud Die ASA-president, Aleck Skhosana, verwag ’n groot vertoning van Semenya in Doha. Skhosana sê: “Ons glo Caster sal die aandag van die wêreld wat tans op haar is, kan afskud en weer ’n uitsonderlike vertoning lewer. Só sal sy die wêreld iets nuuts gee om oor te praat. “Sy is ’n uitstekende atleet wat streef na goeie uitslae.”