CAPE Town City se afrigter, Benni McCarthy, wil die Premier-sokkerliga (PSL)-seisoen op 50 punte afsluit. Die vierde geplaaste Citizens, wat 48 punte het, pak Black Leopards in hulle laaste­ PSL-wedstryd Sondag in die Thohoyandou-stadion. City sal daardie doelwit bereik net as hy Dylan Kerr (afrigter) se span klop. Dis nietemin nóg ’n suksesvolle seisoen vir McCarthy en sy troepe, veral aangesien hulle ook die MTN8-titel vroeër­ vanjaar verower het. McCarthy, wat ’n rekordgetal doele vir Bafana Ba­fana aangeteken het, het elke seisoen verbeter met die Citizens. Dís uit­stekend vir ’n breier wat die job nie lank doen nie. Hy sê: “Kyk, die goal is om die seisoen op 50 punte af te sluit. “Ons is reeds een posisie hoër as laas seisoen en het ook ag punte meer. So, dis belangrik dat ’n mens die peil elke seisoen hoër stel.” Die Kapenaars weet ook maar alte goed dat hulle katvoet sal moet loop. Die manne van Limpopo word nie maklik op hulle tuisveld geklop nie. McCarthy sê: “Faktore soos die weer en bumpy veld kan lol, weet jy. “Ons sal moet seker maak wat die weervoorspelling vir Sondag is, want jy weet hoe warm dit daar kan word. “Ons sal ook ons storie moet ken op die bumpy en harde veld, waarop die bal oral rondspring. Professioneel “Dis nie verskonings nie; dis net, ons hou daarvan om goeie en aanskoulike spel te lewer, en dié dinge bied ons net meer uitdagings. “Maar ons sal op die veld draf, doen wat ons moet doen, en ons taak professioneel verrig om maksimum punte te verdien.”