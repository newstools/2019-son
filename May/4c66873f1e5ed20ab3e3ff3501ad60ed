DIE Suid-Afrikaanse Menseregtekommissie (SAMRK) het met sy ondersoek na die behandeling van mense by die Helderberg Hospitaal in Somerset-Wes begin. Adv. André Gaum, kommissaris by die SAMRK in die Wes-Kaap, sê hulle het talle klagtes van die gemeenskap ontvang oor hoe die mense by die hospitaal behandel word. Volgens Gaum is dit nie die eerste keer dat hulle klagtes in dié verband ontvang het nie. Die klagtes is aan die Wes-Kaapse departement van gesondheid sowel as na die hospitaal gestuur, maar tot dusver het hulle nog geen antwoord ontvang nie. Gaum, twee amptenare van die kommissie, asook John Michaels en John Brits, wat namens die gemeenskap opgetree het, het Vrydag met die hoof van die hospitaal, Sharon Leo, vergader. Michaels, ’n gemeenskapsleier van Grabouw, sê hy het by die saak betrokke geraak nadat hy verlede jaar met sy seun by die hospitaal was. Smeek “Buite die ongevalle-afdeling het ’n vrou in die koue op ’n bank gesit. “Ek moes die personeel smeek om die vrou te help. Die vrou is toe later dood. “Ek het later ’n Facebook-blad begin en binne vyf dae was daar 5 000-inskrywings van mense wat gekla het oor die behandeling wat hulle by die hospitaal ontvang het. Ek glo as die personeel hulle houding verander, sal daar baie bereik word,” sê Michaels. Mark van der Heever, ’n woordvoerder van die Wes-Kaapse departement van gesondheid, het die kommissie se besoek bevestig. Van der Heever sê die klagtes van die pasiënte geniet reeds aandag en daar is geskakel met die mense wat oor die hospitaal gekla het. Hy sê ook hulle het kontak gemaak met die SAMRK. Volgens hom het die hospitaal ’n standaard-klagteprosedure. Son het verlede jaar berig die departement van gesondheid gaan meer as R40 miljoen aan verskeie opgraderings by die hospitaal spandeer. Die konstruksiewerk het reeds begin.