DIE afrigter van Duitsland se sewesrugbyspan, Vuyo Za­ngqa, sal dalk die eerste aanstelling van die Southern Kings se nuwe afrigtingspan wees. Zangqa het al voorheen by die Kings afgerig – in 2016 en 2017 toe die Baaienaars nog Superrugby gespeel het. Hy was in beheer van die agterlyn, wat met spelers soos Lionel Cronjé, Lu­kha­nyo Am en Makazole Mapimpi die Kings se beste Superrugby-seisoen nóg gelewer het. Son het betroubaar verneem dat die Kings se eienaars weer vry na die afrigter om hand by te sit. “Die onderhandelinge is aan die gang en dit lyk positief. Daar is ongelukkig nog nie enige details nie.” Dis onduidelik of Zangqa sy pos as Duitse afrigter sal los. Hy het duidelik die agtergrond – en dié voormalige sewes-speler het nou selfs meer ervaring met sy sewesspan in Duitsland opgebou. Zangqa is van Oos-Londen. Die Kings sal dus ’n ervare breier aanstel wat die provinsie en sy rugby goed ken. Of Zangqa die huidige breier, Deon Davids, of ’n ander breier gaan kom help, is nog onseker. Volgens gerugte soek die Kings se eienaars iemand in Davids se plek. Hoewel ’n gerug in sosiale media versprei is dat die breier sy plek op die troon sou verloor, het dit nog nie gebeur nie.