DIE Sedru-rugbyliga op die Oos-Kaapse Platteland groei in statuur. So meen die kapteins van Old Collegians (OC) en Klipfontein. Dié twee spanne was Saterdag in ’n titaniese stryd gewikkel. Hoewel Klipfontein met 19-25 aan die verloorkant was, glo die kaptein, Virent Cook, dat sy span die eindstryd sal haal. Masixole Jonono, wat OC aangevoer het, bestempel die wedstryd as ’n taai affêre. Jonono sê die mededinging was baie straf en albei spanne het aanskoulike, vloeiende spel gelewer. Hy meen: “Ons lyn­stane en skrumwerk was bevredigend, maar ons het te veel hanteer­foute begaan.” Danksy dié oorwinning het OC vir Klipfontein in die boonste posisie op die puntelys vervang. Cook voorsien dat dié twee spanne mekaar in die eindstryd weer sal takel. Hy sê: “Dit was ’n taai stryd voor- en agterlangs, en OC het die bal lekker rondgegooi. Oorwinnings “Ons verdediging het gehou en ons het die afbreekpunte oorheers deur die bal gereeld van OC af te neem.” Eastern en Rhodes het ook indrukwekkende oorwinnings behaal. Die jong spelers van Swallows, wat met 5-43 teen Eastern verloor het, het maar gesukkel om die mas op te kom. Hoewel Rhodes vir Kowie­ United met 37-7 geklop het, is sy afrigter, Carlos Gotywa, steeds nie heeltemal tevrede met sy span se verdediging nie. Gotywa sê darem: “Die agterlyn het baie goed gespeel in die tweede helfte.” Die Oostelike Provinsie se Superliga hervat Saterdag. Klubs word daarop gewys dat dié wedstryde aanvanklik bepaal is vir 27 April. ) Bepalings: Groep A: PE Harlequins t Star of Hope; Aberdeen t Sub­urban; Born Fighters t Wind­vogel; Gardens t PE-Polisie; Trying Stars t Missionvale; Brumbies t Motherwell. Groep B: Hanley Villagers t Spring Roses; Jeffreysbaai t African Bombers; Kruisfontein t Gelvan Wallabies; United Barbarians t Kwaru; Park t Despatch; Progress t Madibaz.