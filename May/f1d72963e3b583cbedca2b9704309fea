TWEE vroue en ’n man is Saterdagaand in Elsiesrivier afgemaai. Junith Nel (39), Janine Webb (34) en Keanu Goliath (19) is omstreeks 23:30 doodgeskiet. Volgens Eileen Goliath, Keanu se 73-jarige ouma, was sy in die huis toe sy mense hoor skree iemand is geskiet. Goliath vertel hartseer: “Ons het na die toneel gehardloop. “Toe ons daar aankom, het ons gesien drie mense is geskiet. “Hulle het voor een van die woonstelle se deur gelê. “Keanu het op sy rug gelê en ek kon wonde aan sy kop en arm sien. “Sy een oog het uitgepeul. Die twee vroue het op hulle gesig gelê. “Een vrou is deur die bors geskiet en dit het gelyk of die ander een deur die maag of rug geskiet is. “Een van die vroue het nog gelewe. “Toe het een van die jongens teruggekom en haar weer geskiet. “Ons het ’n klomp skote gehoor. “Die cops het glo ’n verdagte gevang. “Keanu het gekuier by vriende wat daar woon. “Hy was nie by bendes betrokke nie. Ek het hom altyd gewaarsku om nie by bendes betrokke te raak nie, want baie van sy familielede behoort aan bendes­.” Volgens Goliath was hy haar broodwinner en het sy hom grootgemaak. Sy het hom nog ure voor sy dood gesien toe hy ander klere kom aantrek het. Goliath beskryf haar kleinseun as ’n lieflike en sag­geaarde mens. Volgens sers. Botsoto Mjiwu, ’n polisiewoordvoerder, is dit nog nie duidelik hoekom die drie mense geskiet is nie. Niemand is nog vir die driedubbele moord in hegtenis geneem nie.