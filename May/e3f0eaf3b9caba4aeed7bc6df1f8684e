FELICITY Cilliers se familie kry uiteindelik geregtigheid – 12 jaar ná haar verkragting en moord. Cilliers se lyk is op 30 Mei 2007 naby die plaas Longlands op die Polkadraai-pad in Stellenbosch gevind. Andrew Jordaan is verlede jaar in hegtenis geneem nadat sy DNS hom met die voorval verbind het. Die staat voer aan Jordaan is skuldig aan die misdade en dat hy tussen 26 en 30 Mei 2007 op of naby Longlands in Vlottenberg doelbewuste en onwettige seksdade met Cilliers gepleeg het. Jordaan pleit onskuldig. Hy sê hy het Cilliers laas op ’n 21ste verjaardagpartytjie gesien. Hy hou vol hy weet niks van ’n verkragting nie. Hy word ook daarvan aan­gekla dat hy Cilliers vermoor het. Sy is verwurg en met ’n klip of soortgelyke voorwerp oor die kop geslaan. Cilliers se pa, Johannes Cilliers (64), en broer, Denzil Esau, woon elke dag die verhoor by. Hulle wil geregtigheid vir haar hê. “Ek sal nie rus totdat die persoon wat my kind so wreed vermoor het, gestraf word vir wat hy gedoen het nie,” het Cilliers beklemtoon. Hy het bygevoeg sy gesondheid het baie verswak sedert die moord op sy 31-jarige dogter. “Dit het nie net mý gebreek nie, maar ons hele familie. Die Here moet hom straf soos hy my gestraf het,” het Cilliers sag gesê. Die saak dien Donderdag weer in die hooggeregshof in Kaapstad.