VAN die land se beste vroue-atlete gaan Sondag in Groenpunt vir die Spar-vrouewedloop oor 10 km aantree. Altesaam 20 000 vroue gaan na verwagting aan dié gewilde wedloop deelneem. Dit begin in Beach Road in Groenpunt en eindig by die Green Point Common langs die Hamiltons-rugbyklub. Gewikkel Kesa Molotsane, die verdedigende kampioen, gaan Sondag probeer om ’n driekuns aan seges te maak. Molotsane (Murray & Roberts) het die afgelope twee jaar in die Moederstad met die louere weggestap. Sy behoort egter in ’n opdraande stryd teen Helalia Johannes (Nedbank) van Namibië gewikkel te wees. Johannes het onlangs haar staal gewys toe sy die Spar-wedloop oor 10 km in Port Elizabeth in die vinnigste tyd tot nog toe in die Baai geklok het. Die 17-jarige Tade Teshome Nare (Nedbank) van Etiopië wat tweede in die Baai geëindig het, is ook ’n sterk aanspraakmaker. Nóg ’n Nedbank-atleet, Irvette van Zyl, wat al telkemale in haar loopbaan die Spar Grand Prix-reeks gewen het, kan beslis nie afgeskryf word nie. Glenrose Xaba (Boxer), wat nes Van Zyl in PE in die top-10 klaargemaak het, staan ook ’n goeie kans om op die podium te eindig. Die 10 km begin 07:00, die stappers 07:15 en die 5 km-pretdraf 07:40. Wanneer deelnemers hulle wedloop-nommers kom afhaal, sal elkeen ’n Spar T-hemp kry, ’n wedloop-tydskrif en ’n keppie. Almal wat die wedloop voltooi, sal met ’n medalje en ’n goody bag beloon word. Amptelike tye sal slegs vir deelnemers aan die 10 km beskikbaar wees. Wedloop-nommers kan by takke van Sportsmans Warehouse in Rondebosch, Seepunt, Somerset-Wes, Stellenbosch, Tokai, Tygervallei of aan die Weskus afgehaal word. Dit kan môre tussen 11:00 en 18:00 afgehaal word. Registrasie sal ook Saterdag van 10:00 tot 17:00 geskied. Parkeerplek op die dag is beskikbaar by P1, P2, P3 en P9 by die V&A Waterfront.