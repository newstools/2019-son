ISMA-EEL Dollie se harde werk as hoofafrigter van Union-Milnerton werp vrugte af. Die voormalige losskakel van die WP en Boland is in 2012 as die afrigter van Union-Milnerton aangestel. Adrian Jacobs, die voormalige Springbok-senter, het hom ’n jaar later as hulpafrigter by dié klub aangesluit. Uni-Mil het destyds in die laer ligas van Westelike Provinsie-klubrugby meegeding. Hy het aanvanklik ge­sukkel, maar met Dollie en Jacobs as breiers, het die klub gou opgang gemaak. Uni-Mil se uitstekende vertonings is gou met promosie tot hoër ligas van WP-klubrugby beloon. Sedertdien het die klub twee ligatitels en ’n Presidentsbeker verower. Dollie sê dinge was nie altyd so rooskleurig nie. Hy sê dit het ongelooflike harde werk geverg om die span te lig tot waar hy deesdae is. Hy vertel: “In my heel eerste liga-game het ons gespeel teen Sir Lowrians, wat met ’n paar Spring­bokke gespog het, en ’n yslike drag slae op die lyf geloop.” Dollie se hardwerkende span het Prim­rose Saterdag in ’n Superliga A-wedstryd – die topliga in WP-rugby – met ’n allemintige 97-12 kafgedraf. Uni-Mil is ná vier wedstryde in dié liga met 16 punte in die tweede plek op die puntelys. Net UCT (20) is bo hom. Dollie sê sy span se doelwit is om dié seisoen minstens onder die topvier spanne te eindig. Hy sê: “Die span is goed op dreef, maar dis nog te vroeg om te praat. “Maar danksy die hoë peil wat die span handhaaf, kan hy beslis die kampioen word.”