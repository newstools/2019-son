DIE nat en koue Kaapse winter het gister nie voters se kieslus geblus nie. Leila Jacobs (19), ’n student aan die Universiteit van Kaapstad, het gister gespog dis die eerste keer dat sy kon stem. Sy sê: “Ek het gestem omdat ons ouers en ouer mense baie opgeoffer het sodat ons kan stem. Om te stem is belangrik vir ons toekoms. “As ons wil hê ons opinies moet tel, moet ’n mens jou kruisie trek.” Politieke leiers het ook in die rye gestaan om hulle merk te maak in die nasionale en provinsiale verkiesing. Kandidaat Twee voormalige Wes-Kaapse premiers – Peter Marais (VF+) en Ebrahim Rasool (ANC) – en die voormalige mayor, Patricia de Lille (Good-party), het hulle kruisies by dieselfde stemlokaal getrek. Dié drie politieke dikdinge het by die Pinelands Primêre Skool gestem. Marais is die VF+ se Wes-Kaapse premierskandidaat en De Lille is die provinsiale kandidaat van haar party. Rasool, ’n voormalige ambassadeur in Amerika, sê dit voel goed vir hom en Ro­shieda, sy vrou, om hulle merk te maak. Hy sê: “Toe ons in die VSA gewoon het, kon ons net aan die nasionale verkiesing deelneem. Daar is net een boksie waar jy jou stembrief kan insit – nasionaal.” De Lille sê sy het die DA verlaat vir iets “goeds”. Sy sê laggend: “Ek is glad nie spyt nie. Hoe kan ek spyt wees terwyl ek weet ek het iets slegs verlaat vir iets goeds? Dis die begin van goeie dinge.” Alan Winde, die Wes-Kaapse DA-premierskandidaat, sê as die DA weer in dié provinsie wen, gaan hy sy stempel afdruk. Hy sê: “Ek wil die ekonomie op steroids sit. Ons moet baie werksgeleenthede skep. “Ons het die hoogste jeugwerkloosheid ter wêreld. Drie van die dinge wat ek wil verander, val nie onder die provinsiale mandaat nie. Maar dit maak nie saak nie. “Ons sal veg vir oplossings in hierdie probleemareas – misdaad, openbare vervoer en elektrisiteit. “Dis belangrik, want dan kan die ekonomie groei.” 