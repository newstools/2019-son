DIE naatboulers sal nou die T20-reeks vir Suid-Afrika se vrouekrieketspan moet wen. Pakistan loop met 2-1 voor en die Proteas sal albei die oorblywende wedstryde moet wen om nie die reeks te verloor nie. Suid-Afrika het Sondag in Pietermaritzburg met ’n nederlaag betaal vir sy besluit om die naatboulers Masabata Klaas en Marizanne Kapp albei ’n ruskans te gee. Die aanvangsboulers, Moseline Daniels en Shabnim Ismail, het die Proteas op die wenpad geplaas, maar daar was nie genoeg diepte in die boulaanval om die druk vol te hou nie. “Ons het in die middelbeurte die pad byster geraak,” het die Proteas se kaptein, Suné Luus, gesê. “Daar het ’n paar aflewerings nie volgens plan verloop nie. Dit is iets wat ons sal moet aanspreek.” Met Kapp en Klaas daar om Daniels en Ismail te ondersteun, kan hulle die wêreld vir Pakistan se kolwers moeilik maak in môre en Donderdag se wedstryde in Benoni. Die afrigter, Hilton Moreeng, meen met die kolfwerk was daar net soos met die boulwerk ’n insinking in die middelbeurte. Aanvallend Hy voel ná ’n goeie begin moes die Proteas in daardie tydperk vir meer lopies gesorg het. Moreeng wil ook sien dat die Protea-boulers nie die Pakistanse kolwers toelaat om terug te veg nie. Swak veldwerk bly ’n probleem vir die Proteas – iets waarvan Moreeng deeglik bewus is. “Ons moet beter veldwerk doen en meer aanvallend kolf. Ons gee steeds ons paaltjies te maklik weg. “Die boulers moet meer bestendig wees en sorg dat die aanvangsboulers beter ondersteun word.” Vir Luus was Daniels se boulwerk en Tazmin Brits se kolfbeurt die groot ligpunte in Sondag se derde wedstryd. “Brits het volwassenheid met ’n ankerbeurt gewys nadat Lizelle Lee vroeg uit is. Dit was ’n briljante beurt. “Daniels het in die laaste twee wedstryde puik geboul. “Sy lewer altyd haar beste en hopelik kan sy dié momentum behou.”