RUGBYSPANNE in die Oostelike Provinsie se Superliga gaan klippe kou om wedstryde in Uitenhage te wen. Dis omdat Gardens en Progress Saterdag in die vierde ronde van die liga weer goeie oorwinnings op hulle tuisvelde behaal het. Progress was betrokke in ’n riller van ’n wedstryd waarin hy Park net-net met 22-21 geklop het. Die blou masjien van Progress het aanvallend gespeel en sy geleenthede deeglik benut. Park se groter voorspelers het behoorlik ingeklim, maar ongedwonge foute en swak afrondingswerk het die span gekos. Harlequins het Gardens sterk teenstand gebied, maar die Uitenhagers het die wedstryd oortuigend met 34-14 gewen. Bonuspunt Simonica Mabella van Gardens sê: “Die wedstryd is in ’n goeie gees gespeel. Die spelers van albei spanne was baie gedissiplineerd. “Die ouens het geleent­hede goed benut en die bonus­punt is belangrik.” Missionvale en die Brumbies het in ’n opwindende wedstryd in die Adcock-stadion in Port Elizabeth gelykop (20-20) gespeel. Die kaptein van die Brumbies, Peter Frans, sê: “Dit was ’n baie tight game. “Ons verdediging was solid­. Ons het alles in die stryd gewerp en was gedurig ’n bedreiging.” Trying Stars het ’n bonuspunt verdien deur Wind­vogel United met 33-5 te klop. Dis veral Stars se agter­lyn wat oorheers het. Stars se hoof-afrigter, Sheldrid Cannon, sê: “Ons doelwit was ’n bonuspunt, en dis wat ons behaal het. “Ek is net bly ons het deeglike afrondingswerk gedoen.” )  Uitslae: OP-SUPERLIGA Trying Stars 33, Windvogel 5; Polisie 43, Motherwell 28; Madibaz 38, Kwaru 12; Kruisfontein 48, Bombers 25; Gardens 34, Harlequins 14; Star of Hope 45, Aberdeen 7; Progress 22, Park 21; Barbarians 31, Wallabies 10; Hankey 26, Despatch 24; Missionvale 20, Brumbies 20. GRENS-SUPERLIGA WSU All Blacks 13, Breakers 8; Berlin Tigers 8, Buffs 5; Ncera Leopards 13, Black Eagles 12; Sweepers 18, Ntlaza Lions 5; Swallows 54, FH Blues 24; Polisie 11, Old Selbornians 7. GRENS-PREMIERLIGA Cambridge 17, Ngculu Zebras 12; United Brothers 36, Old Colle­gians 0; Young Leopards 50, Shining­ Stars 24; Africans 23, Evergreens 22; WSU Eagles 14, Wallabies 11.