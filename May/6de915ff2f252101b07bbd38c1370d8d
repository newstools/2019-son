MEER as 500 inwoners van Eersterivier en omgewing staan agter ’n vermeende kindermoordenaar en wil hê hy moet op borgtog vrygelaat word. Dié besonderhede het die afgelope week uitgekom in die Blue Downs-landdroshof, waar Melvin Volkwyn (40) verskyn het. Volkwyn staan tereg vir die dood van Orderick Lucas (1). Die haarkapper loop hof vir ontvoering, moord en dwarsboming van die gereg. Orderick se half ontbinde lyk is op 2 April in ’n drein in Wittebolstraat in Melton Rose, Eersterivier, gevind. Die seuntjie was toe al nege dae vermis. Volgens Orderick se ma, Davideen Lucas, was die kind laas in Volkwyn se sorg. Volkwyn wil borgtog hê. Hy was gister netjies geklee in ’n wit hemp en blou pullover. Sy blonde hare was netjies agtertoe gekam. Sy lawyer, Crystal Paulse, het sy verklaring gister aan die hof voorgehou. Daarin sê Volkwyn hy is ’n opgeleide hair stylist en baie bekend vir sy handewerk in Eersterivier en omgewing. “Ek woon in Kleinvlei by my pa, vir wie ek ook moet sorg. My ma is 10 jaar gelede dood.” Hy voer aan hy het g’n rede om nie hof by te woon nie. “Ek weet nie wie die staatsgetuies in die saak is nie en sal nie inmeng met die staat se werk nie. Ek beloof om my volle samewerking in die saak te gee.” Hy voer ook aan die tronke is reeds oorvol en korrektiewe dienste kan nie sy veiligheid waarborg nie. Geteken Volgens Volkwyn is hy in die Goodwood-gevangenis gedreig. Paulse het ook ’n handgeskrewe petisie ingehandig van inwoners van Eerste­rivier wat die hof versoek om die moordbeskuldigde op borgtog vry te laat. Altesaam 515 mense het die petisie geteken. Volkwyn sê as die hof hom vrylaat, kan hy borgtoggeld van R1 000 bekostig. Nathan Adriaanse, die aanklaer, het gesê die staat staan borgtog teen. Hy sal vandag die staat se kant stel. “Ons het nuwe inligting ontvang en moet eers daardeur werk,” het Adriaanse verduidelik. Die saak gaan vandag aan.