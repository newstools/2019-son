DUISENDE Moslems en mense van ander gelowe het Sondagaand aangesit by lang tafels vol heerlike kos. Dié geleenthede het plaasgevind in Tafelbergstraat in Tafelsig en in Alpineweg, Beacon Valley. Dan Plato, Kaapstad se burgemeester, was ook teenwoordig. Plato het gesê die pwasa bring mense van alle gelowe in ’n mooi gees byeen. Hy sê: “Ek sien tussen die Moslem-mense wat eet, sit ook Christene en ek hoor baie Christen-buurmense het ook kos gebring vir die Moslems om saam aan te eet. “Tafelsig en Beacon Valley is van die gewelddadigste gebiede op die Kaapse Vlakte en dié mass-boeka is een manier om die gangster-geweld te stuit. “Dit is ’n manier om mense te verenig.” Sjeg Shaheed Salaam­madatt, imam van die masiet in Beacon Valley, sê die masiet en die inwoners het die mass-boeka gereël. Die imam sê: “Ouers moet hulle kinders masiet toe bring sodat hulle kan wegbly van drugs en gangsters.” Raadslid Michael Pietersen sê hy het in Mitchells Plain grootgeword en wil ook ’n bydrae tot veiligheid lewer. Doodskiet Hy sê: “Die Stad Kaapstad het nou programme in plek om te help om die kinders van die straat af te hou. “Ek voel die Moslems se bydrae tot veiligheid is baie goed.” Pastoor Walton May sê: “Die boeka is deel van misdaadbekamping. “Ons as Christene ondersteun die masiet en die Moslems met hulle bydrae tot veiligheid.” Janap Jones, een van die organiseerders, sê: “Dit is baie hartseer hoe die jong seuns mekaar doodskiet. “Aan een kant van Alpineweg is die een gang en oor die straat is die ander gang wat baie kwaad is vir mekaar oor die geringste dingetjie. “Saans gaan dit woes met aanhoudende skote. “Die mense leef in vrees. “Ons het nou besef ons moet opstaan en die kinders ’n ander lewe wys, een wat veilig is. “Die gangsters kan na vore kom en met ons praat sodat ons hulle kan help om hulle lewe te verander.” Lameez Moosa, woordvoerder van die Mitchells Village Civic Association en die Tafelsig Activist Forum se veldtog “Give Us Bread, Not Bullets”, sê: “Meer as duisend mense het in die straat in Tafelsig kom boeka. “Die aim was om die inwoners bymekaar te bring en crime te beveg.”