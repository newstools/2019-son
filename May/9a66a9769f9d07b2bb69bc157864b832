’N VYFJARIGE meisie van Worcester het gister nog in die Rooi Kruis-kinderhospitaal vir haar lewe geveg nadat ’n gangster se koeël haar in die kop getref het. Dit het gebeur toe gangsters Maandagmiddag die driver van haar skoolvervoer getarget het. Die meisie is van Avian Park in Worcester, maar haar naam mag nie genoem word nie. Haar familielede leef ook in vrees ná die skietvoorval. Een van die leerders wat saam met die meisie in die bakkie was, het aan Son vertel twee gangsters het die bestuurder afgetrek en gegunpoint. Sy vertel: “Die een het met die driver gepraat, maar ons kon nie hoor wat hy sê nie. “Nog ’n gangster het met ’n gun agter die bakkie by ons kom staan. “Hy het gevra of ons vir hom geld het. “Almal van ons het nee gesê. “Hy het toe gesê ons is nie eens bang hy skiet ons vrek nie. Dood “Daarna het die driver weggejaag en die gangster wat aan die voorkant was, het ’n skoot afgevuur. “Die koeël het deur die venster gekom en haar in die kop getref.” Die meisie se agjarige suster, wat ook in die bakkie was, sê sy het gedink haar suster is dood toe sy geval het. Sy onthou: “Ek het haar naam geroep, maar sy het nie geantwoord nie.” Die meisie se ouma sê sy was in die voorkamer toe die suster met bebloede klere in die huis ingehardloop het. Die ouma vertel: “Ek wou weet wat gebeur het. “Sy het gesê haar sussie is geskiet. “Haar ma het toe blindelings hier by die deur uitgehardloop.” Volgens die ouma het die bestuurder die polisie langs die pad gekry. Hulle het toe sommer die ambulans laat kom, sê sy. Volgens die ouma het gangsters sowat ’n halfuur voor die skietvoorval haar neighbour se huis opgesmash. Die gangsters het ook die neighbour gegunpoint. Hulle was op soek na haar seun wat vermoedelik ’n lid van ’n ander bende is. Die gewonde meisie se antie sê die dokters het nie veel hoop vir haar nie. Bloeding “Die koeël is uit die brein verwyder, maar daar is steeds te veel bloeding. “Haar brein is baie geswel en erg beskadig, het die dokters vir ons gesê,” vertel die antie. Sy sê die ouers is diep seer oor hulle gewonde kind.