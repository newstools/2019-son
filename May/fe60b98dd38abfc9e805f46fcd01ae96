ERICA Park in Belhar is dié seisoen die slagveld waarop die playoffs van die ABC Motsepe-liga gebeur. Die nege provinsiale wenners sal sake van 4 tot 9 Junie in dié sportkompleks beslis. Son is ingelig dat die eindstryd op 9 Junie in die Ath­lone-stadion beslis sal word. Die wenner word natuurlik outomaties tot die Nasionale Eerste Liga (NFD) bevorder. Hy wen ook R1 miljoen en natuurlik ’n trofee. Die wenners van vyf provinsies is reeds bepaal. Hulle is Acornbush United (Mpumalanga), Summerfield Dynamos (KwaZulu-Natal), Mangaung United (Vrystaat), Steenberg Unit­ed (Wes-Kaap) en Hungry Lions (Noord-Kaap). Die Oos-Kaap, Limpopo, Gauteng en Noordwes se wenners moet nog bepaal word, en uiteraard voordat die playoffs begin. Vasbeslote Daar is groot optimisme oor die Kaap se hoop, Steenberg, wat ’n tweede keer agtereenvolgens deurgedring het. Steenberg se afrigter, Mike Lukhubeni, is vasbeslote om dié keer deur te druk. Die span se ervare striker Robin Rhode is heel optimisties dat hy en sy spanmaats goeie rekenskap van hulleself gaan gee. Rhode sê: “Ons het waardevolle lesse uit ons vorige wedstryde­ geleer, en dit kan ons help dat ons ál die pad kan gaan.”