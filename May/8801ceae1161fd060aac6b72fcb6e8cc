DIE spelpeil van Warrick Gelant, die Bulls-heelagter, toon tans ’n insinking. Hy sal dus môre teen die Blues in Auckland weer op sy allerbeste wil wees as hy nog in die Wêreldbeker-wedloop wil bly. Gelant op sy allerbeste is vernietigend op die aanval, maar hy is tans nie op sy stukke nie. Die senter Johnny Kotze se spel is ook nie op peil nie. Nóg ’n middelmatige vertoning môre kan Kotze sy plek in die span kos. Intussen het die afrigter, Pote Human, twee veranderinge aan die span aangebring wat laas naweek teen die Brumbies verloor het. Die skrumskakel Ivan van Zyl is terug agter die oond en die flank Marco van Staden is ook weer in die beginspan. Hy vervang Paul Schoe­man, wat Duane Vermeulen op sy beurt in ’n posisionele skuif op agsteman vervang. Die slot Jason Jenkins draf in sy 50ste Superrugby-wedstryd uit. Human sê dis van die uiterste belang dat sy span goed begin en die druk enduit handhaaf. Al is die Blues Nieu-Seeland se swakte span, waarborg dit geensins ’n sege vir die Bulls nie. Die senter en kaptein, Burger Odendaal, sê hy weet die Bulls is die underdogs. Dis fine. Dit pas ons perfek. “Ons gaan net hou by wat ons moet doen en ons plan maar so goed moontlik uitvoer. “Elke speler weet presies wat môre van hom verwag word.” Bulls – Warrick Gelant, Cornal Hendricks, Johnny Kotze, Burger Odendaal (k), Rosko Specman, Manie Libbok, Ivan van Zyl, Paul Schoeman, Hanro Liebenberg, Marco van Staden, RG Snyman, Jason Jenkins, Trevor Nyakane, Schalk Brits, Lizo Gqoboka. BANK: Jaco Visagie, Simphiwe Matanzima, Wiehahn Herbst, Jannes Kirsten, Ruan Steenkamp, André Warner, JT Jackson, Divan Rossouw.