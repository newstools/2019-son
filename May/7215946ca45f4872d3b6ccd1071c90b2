GISTER was Vryheidsdag – en ja, ons het baie te danke (én te wyte) aan die regerende ANC vir waar ons vandag in Suid-Afrika staan. Aan die een kant is ons dankbaar oor baie dinge wat sedert apartheid sy agterent gesien het, maar daar is verskeie beletsels wat skuins oor dit alles geskryf staan – Gupta- gate­, Bosassagate, korrupsie ... Maar kom ons parkeer Vryheidsdag eers eenkant. Wie nou nog gister enige waarde geheg het aan die spoegbekke van die politicians, moet sy kop laat lees – sommer by die naaste veearts. Oor ’n week en ’n half is dit 8 Mei. Dis dan tyd om iewers ’n kruisie te gaan maak. Nog nooit was die kiesers so verward en traag om te stem nie. Straf Daar was nog nooit ’n tyd soos nou waar kiesers halsstarrig is om sy of haar party te gaan support met’n swart inkstreep oor die duim nie. Politieke partye het hulle kiesers, op welke wyse ook al, in die steek gelaat. Selfs die stroefste die-hard supporters is so gekwel soos hierdie land. Daarom is daar nou ook al ’n gevoel om die politieke partye te straf. Hetsy met ’n wegbly-stem of selfs met ’n bedorwe stembrief. Dít is die uiterstes waartoe kiesers kan gaan. Maar terug na die realiteit. Die ANC sal die verkiesing weer wen op 8 Mei. Dis nie ’n aanname nie, dis ’n feit. Al die skandes van ’n regering wat die land se mense ’n helse hou finansieel laat suffer, vergete. 8 Mei is Gupta en Bosassa weer net ’n koloniale illusie. Die DA se droom om ná 8 Mei die Uniegebou in royal blue te tooi, is niks meer as ’n hersenskim nie. Bruin mense sal ná 8 Mei ook graag in ’n beter politieke posisie wil wees en hulle hoop is hoofsaaklik op Good en Icosa gevestig. Die DA moet net sy strategie verander en veral die albatros van wit bevoorregting en tokenism afskud. As die DA die EFF was, sou hulle lankal die land regeer het. Maar nou ja, dit is so far-fetched dat dit nie verder in hierdie spasie ge-entertain kan word nie. Het dit nie tyd geword dat die opposisie-politiek heeltemal en radikaal verander word nie? Het dit nie tyd vir die DA geword om vlerk te sleep by die kleiner partye nie? Nie by die Vryheidsfront Plus nie. Hulle is te Andries Treurnicht-erig. ’n Koalisie met bruin partye sal die vlek van wit bevoorregting ’n nekslag toedien. En as die DA ’n vredespyp met my Aunty Pat rook, kan die ANC van die Wes-Kaap en die metropool vergeet. Dis veral in die platteland waar die ANC nog sterk staan. Die sogenaamde clever blacks in die stede het lankal die ANC se einde gevloek. Dis waarom die DA reeds metropole regeer. Maar dis hoog tyd dat die DA beginselvas word en die EFF pad toe stuur. Ideologies is hulle vyande. Want om met die EFF in koalisie te gegaan het, het hulle selfs van hulle getrouste ondersteuners aan die VF Plus afgestaan. Magshonger? Die DA het ná 8 Mei die geleentheid om hom te vestig as ’n ware opposisie deur met kleiner partye saam te werk. Die bruin mense voel hoeka erg kantlyn toe geskuif deur die einste ANC. Die posisie van die DA sowel as van bruin mense kan versterk word as hulle toenadering by mekaar begin soek. Dan kan ons heel moontlik beweeg in die rigting van ’n sterk tweepartystaat soos in die Verenigde State van Amerika, waar net die Demokrate en die Republikeine mekaar laat les opsê.