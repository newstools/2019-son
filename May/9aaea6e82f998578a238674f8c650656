PAUL Zacks dink die Stormers kan die sokkerspanne Liverpool en Tottenham Hotspur se voorbeeld in die UEFA Champions League­ volg. Al is die Stormers tans laaste in die Suid-Afrikaanse afdeling van die Superrugby log, glo die uitvoerende hoof van die Westelike Provinsie Rugbyunie dis nie vergesog vir Robbie Fleck (afrigter) se span om ’n comeback te maak nie. Zacks het Jürgen Klopp en Mauricio Pochettino, onderskeidelik die afrigter van Liverpool en Tottenham Hotspur, as voorbeeld gebruik. Hy het in ’n verklaring gesê: “Tot dusver was die Stormers se uitslae baie frustrerend. “Dinge het nie altyd volgens plan verloop nie. “Ons moet egter ons span en die coach al die ondersteuning gee sodat hulle die uitspeelrondes kan haal. Saamtrek “Ons het laas week ’n paar inspirerende stories in die UEFA Champions League gesien. “Liverpool en Tottenham het met epiese comebacks vorendag gekom. Dít wys wat bereik kan word as almal saamtrek. “Met die gehalte van die spelers en afrigtingspan tot ons beskikking is daar geen rede waarom ons nie daardie soort vertonings kan nadoen nie.” Die Kaapse franchise het vyf wedstryde oor voordat die uitkloprondes van die kompetisie aanbreek. Die Stormers kom Saterdag op Nuweland teen die Cru­saders te staan. Die negemalige Superrugby-kampioen is op die oomblik in die eerste plek op die log. Ná 12 games­ het die span ’n allemintige 47 punte. Daarteenoor is die Stormers met ’n skamele 24 punte in die 10de plek. Die Crusaders het die Bulls Saterdag op Loftus Versfeld in Pretoria met 45-13 afgeslag. Die verdedigende kampioen is dus die oorweldigende gunsteling om die Stormers hierdie naweek in die skadu van Tafelberg ore aan te sit. Die ’Saders se coach, Scott Robertson, lek reeds sy lippe af vir die kragmeting in die Moederstad. Robertson het ná sy span se sege oor die Bulls gesê: “Ja, ons was laas in 2013 in die Kaap. Ons sien uit na dié game, want ons het altyd ’n great support base daar: die Cape Cru­saders. Ons kan nie wag om daar te kom nie sodat ons met die locals kan connect.”