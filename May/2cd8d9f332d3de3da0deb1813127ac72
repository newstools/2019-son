NOG ’n opwindende naweek van klubrugby in die Boland word môre verwag. Aan die Weskus gaan Saldanha sy eerste plek wil behou wanneer hy besoek op Vredenburg aflê. Die Groot Uitdaag se groot gunsteling, Roses United, slaan ook nog die kitaar kliphard in die Witsentraal-afdeling. Wolseley sal ’n einde aan Roses se oorheersing wil bring wanneer die span van Wellington kom besoek aflê. Verlede jaar se kampioen, Villagers Worcester, kom teen Villagers Montagu te staan. Dis ’n gulde geleentheid vir die span van Worcester om te wys dat hy nie maklik gaan afstand doen van sy titel nie. Gunsteling Ná ’n unconvincing Gold Cup-veldtog lyk dit of Villa weer sy mojo begin vind. Hy is tans voor in die Breëlangeberg-afdeling. In die Overberg is dit nog nie ’n uitgemaak saak oor wie die groot gunsteling is om dié afdeling te wen nie. Hawston gee egter die pas aan nadat Grabouw se wedstryd teen Safcol uitgestel is. Grabouw kry die kans om weer die voortou te neem. Dis wanneer die appelboere teen Black Leaves te staan kom. Hawston het ’n moeilike wegwedstryd teen Rangers Bredasdorp. In die Swartland is daar geen wedstryd vir die naweek geskeduleer nie. Die naweek se wedstryde is: WESKUS – St. Helena t Young Hearts, Vredenburg t Saldanha, Paternoster t Mamre, Velddrif t Hopefield. WITSENTRAAL – Ceres t Hillcrest United, Wolseley t Roses United, Hamlet t Tulbagh, Newtons t Bella Vista, Saron t Delicious. OVERBERG – Rangers Bredasdorp t Hawston, Black Leaves t Grabouw, Safcol t Genadendal, Caledon t Atlantics. BREËLANGEBERG – Villagers Worcester t Villagers Montagu, Robertson t Protea, Touwpark t Rangers Robertson, Young Hamiltons t Ashton United, Montagu t Swellendam. NOORDWESTE – Young Spurs t Delicious, Invincibles t Eagles, Citrusdal t Majestics, Marines t Elandsbaai.