DIE Bulls sal van die krytvloer moet opstaan om die Rebels môre in Melbourne te klop. Die verpletterende nederlaag van 13-45 verlede naweek teen die Crusaders op Loftus Versfeld en die nuus dat die span se kaptein, Handré Pollard, asook RG Snyman, Lood de Jager en Jesse Kriel, die span gaan verlaat, is faktore wat negatief kan inwerk op die Bulls se vertoning­. Die Bulls is tradisioneel ’n uiters vrot toerspan en daarom sal môre se wedstryd in ’n groot mate bepaal hoe suksesvol die toer kan wees. Om hulle sesde oorwinning in sewe wedstryde oor die Rebels te behaal, is ’n groot geelwortel vir die Bulls, maar dit sal steeds ’n massiewe poging kos om te wen ná die Crusader-nagmerrie. Pollard sê sy span vat die terugslae op die ken. “Aan die einde van die toernooi wil ons daar wees – wanneer die uitspeelwedstryde en eindstryd aan die beurt kom. Ek glo in my hart ons het die spelers om daar uit te kom,” sê hy. Intussen het die span se afrigter, Pote Human, Warrick Gelant en Hanro Liebenberg in die beginspan ingesluit ná ligte beserings. Die Rebels het ook bekend gemaak dat die losskakel Quade­ Cooper van sy harsingskudding herstel het en terug wees op losskakel. BULLS – Warrick Gelant, Cornal Hendricks, Johnny Kôtze, Burger Odendaal, Rosko Specman, Handré Pollard (k), André Warner, Duane Vermeulen, Hanro Liebenberg, Paul Schoeman, Jason Jenkins, RG Snyman, Trevor Nyakane, Schalk Brits, Lizo Gqoboka. BANK: Jaco Visagie, Simphiwe Mantanzima, Wiehahn Herbst, Jannes Kirsten, Marco van Staden, Embrose Papier, Manie Libbok, Divan Rossouw.