DIE polisie in die Baai het drie verdagtes tussen 15 en 26 jaar oud gearresteer vir die besit van vermoedelik gesteelde goedere en die onwettige besit van ’n vuurwapen. Kapt. Sandra Janse van Rensburg, polisiewoordvoerder, sê dié arrestasies kom nadat die polisie se taakspan vir transito-rooftogte en kapings inligting ontvang het oor ’n voertuig wat vermoedelik gehijack is. Die span het Vrydagoggend na die Kenako Mall in die Baai gegaan op soek na die kar, ’n silwerkleurige Opel Corsa, en vinnig die voertuig opgemerk. “Toe hulle die insittendes van die voertuig beveel om uit te klim, het hulle ’n vuurwapen agter die bestuurder se sitplek gesien.” Beslag is gelê op ’n .38 Special-rewolwer waarvan die reeksnommer afgevyl is. Dié vuurwapen sal nou gestuur word vir ballistiese toetse om vas te stel of dit gebruik is om ’n misdaad te pleeg. Die voertuig is op 2 Mei in 7de Laan, Somerstrand, gehijack. Die drie verdagtes sal na verwagting vandag in die plaaslike landdroshof verskyn.