IMRAAN Gamieldien (21), wat na bewering vir Habeed Fagrodien (29) doodgeskiet het, is Vrydag in die Strand-landdroshof borgtog geweier. Die moord het op Maandag 13 Mei in Libertystraat plaasgevind toe twee mans op ’n fiets Fagrodien aangeval het. Hy is vier keer in die kop geskiet en op die toneel dood. Net ná die skietery is Gamieldien in Vyfde Straat in die Strand met ’n vuurwapen in sy besit gearresteer. Die saak is tot Vrydag 2 Augustus uitgestel vir nader ondersoek. Die voorval het tot ’n volskaalse bende-oorlog gelei en dieselfde dag is nog twee mans doodgeskiet. Chester Diergal (31) is 14:00 in Jacobsstraat in Erijaville vermoor. Dit was glo ’n vergeldingsaksie. Gervino Veldsman (27) is 20:50 in Bosduifstraat doodgeskiet. Luther Visser is in die voorval gewond. Die cops het versterkings ingekry en verskeie mense in hegtenis geneem vir dwelms en die besit van ammunisie.