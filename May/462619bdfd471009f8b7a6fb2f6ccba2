VERNON Philander is bitter teleurgesteld dat hy nie deel van die naatboulers se T20-stryd kon wees nie. Dié Protea se besering kort voordat die halfeindstryd in Krieket Suid-Afrika se T20-reeks teen die War­riors begin het, was ’n geweldige terugslag vir die Cape Cobras. Soos voorspel is, het die naatboulers Woensdagaand op Buffalopark in Oos-Londen bepaal watter span na Sondag se eindstryd teen die Lions in Johannesburg deurgedring het. Die Warriors se naataanval het veral in die laaste klompie boulbeurte puik geboul om ’n sege met 15 lopies oor die Cape Cobras te ver­seker. Sisanda Magala, Lutho Sipamla en Andrew Birch was as ’n eenheid voortreflik, maar Rory Kleinveldt het met vier paaltjies ’n alleenstryd vir die Cobras gevoer. Kleinveldt het Philander se bydrae gemis. “Ek wou graag gespeel het, maar het in oorleg met die fisioterapeut besluit om dit eerder veilig te speel,” het Philander verduidelik. Hy het ’n pyn in sy linker­kuit gevoel toe hy kort voordat die wedstryd begin het, saam met die Cobras litte losgemaak het. Dane Paterson het Philander vervang. Perdfris Philander glo daar was ’n goeie kans dat hy Sondag sou kon speel as die Cobras die eindstryd gehaal het. “Ek het dit juis so geniet om hierdie seisoen meer gereeld vir die Cobras te speel,” het Philander gesê. Die voormalige Protea-snelbouler Makhaya Ntini het die hoop uitgespreek dat Philander gou weer perdfris sal wees. Ntini meen die Proteas kan Philander in die komende Wêreldbeker-toernooi in Engeland en Wallis nodig kry as Dale Steyn nie betyds van sy skouerbesering herstel nie. Ntini voeg by: “Steyn is ’n ervare bouler en as hy nie reg is vir die toernooi nie, moet ’n ander ervare speler hom vervang. “Philander is daardie man – niemand anders nie.”