DIE Westelike Provinsie stoom voort in die suidelike afdeling van vanjaar se SuperSport Challenge. Die Kapenaars is steeds onoorwonne nadat hulle Zimbabwe Saterdag op Nuweland met 33-13 geklop het. Jerome Paarwater, afrigter, se span het sy voorsprong met dié oorwinning so ’n bietjie gerek. Dít veral nadat die tweede geplaaste Boland-Kavaliers hulle eerste nederlaag gely het. Hulle het in Durban met 28-29 teen die Sharks vasgeval. Randall Modiba, afrigter, se span is nou vyf punte agter die WP en dus steeds in ’n stewige posisie om die uitspeelrondes te haal. Die Suidwestelike Distrikte-Arende se veldtog in die Challenge het egter ’n nuwe laagtepunt bereik. Dít nadat hulle met 17-64 deur die Vrystaat verneder is. Die Vrystaters het tien drieë gedruk. Hulle agsteman, Jasper Wiese, het drie daarvan gedruk. Werner Wippenaar berig die Oostelike Provinsie-Olifante het hulle buurman, die Grens-Bulldogs, gister in die Wolfson-stadion met 52-3 getrap. Dit was in die vierde ronde van die Suidelike Afdeling se laaste wedstryd – een waarin die Olifante baie beter aangeval en verdedig het as in hulle vorige wedstryde. Die tuisspan se heelagter, Michael Botha, en vleuel Athenkosi Mayinje was twee van die uitblinkers. Dié oorwinning behoort die OP weer hoop te bied dat hy die uitspeelrondes sal haal. In die Noordelike afdeling bly die Pumas op koers om hulle titel suksesvol te verdedig. Dis nadat hulle die Lions, met 51-33 op Ellispark verniel het. Griekwas het hulle onoorwonne lopie voortgesit deur die Blou Bulle in Kimberley met 38-17 te klop. Die Valke het die Luiperds met 52-50 geklop.