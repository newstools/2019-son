’N VROU van Devon Park, Eersterivier, sê sy is beroof van haar huisie waarvoor sy jare gewag het. Elsie Demas (52) wag al 19 jaar vir ’n eie plekkie. Maar laas week het sy ’n skok gekry toe sy uitvind iemand anders het in haar huis ingetrek. Demas het in 2000 aansoek gedoen om ’n huis. Sy vertel sy het in 2017 vir haar titelakte geteken en haar intrekdatum sou 18 Maart 2019 gewees het. Demas moes nou al mooi ingesettle het – maar sy het onlangs met skok verneem haar naam is nie meer op die wyk se behuisingslys nie. Sy en haar dogter het toe ondersoek ingestel. Elsie vertel: “Ek voel ongelukkig omdat daar geteken is vir ’n huis en dit kom net nie.” Elsie se dogter, Martelize, sê hulle word die hele tyd heen en weer gestuur, maar kry nie regte antwoorde nie. Volgens Martelize wys haar ma se status by die departement van behuising dat sy reeds haar huis gekry het. Martelize sê hulle was laas week by die bouperseel waar die nuwe huise gebou word om navrae te doen. Daar moes sy ontdek iemand anders bly al klaar in haar ma se huis. “Iemand anders se naam staan langs die erfnommer en datum wat my ma gekry het.” Volgens Martelize kan die ontwikkelaars vir die projek, MZI Development Services, ook nie antwoorde gee hieroor nie. “Hulle sê net my ma se naam is boaan die lys, maar hulle kan nie sê watter lys nie.” Elsie moes luidens die dokumente in haar besit reeds in haar huis gewees het. Bewus Sy meen sy is beroof en niemand wil verantwoordelikheid daarvoor neem nie. Ntomboxolo Makoba-Somdaka, ’n woordvoerder vir die departement van behuising, sê hulle weet nie van die beweringe nie. Makoba-Somdaka het wel onderneem om die saak te ondersoek.