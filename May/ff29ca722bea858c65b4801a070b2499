WAISAKE Naholo maak dalk dié naweek sy terugkeer ná ’n besering teen die Storm­ers op Nuweland. Die All Black-makrovleuel het ’n kniebesering opgedoen wat hom tot dusver ses weke buite aksie gehou het. Die 27-jarige was nie laas week in aksie toe die span van Dun­edin op Ellispark sy rieme met 29-38 teen die Lions styfgeloop het nie. Hy is tans op toer met die Highlanders en word moontlik Saterdag teen die Stormers losgelaat. Die enigste verskil tussen die twee spanne is dat die Lions met ’n strafdoel geslaag en ál hulle drieë verdoel het. Die Highlanders was in die kol met twee doelskoppe. Die Stormers het tot dusver vanjaar gesukkel om drieë te druk. Laas week kon Robbie Fleck (afrigter) se span net een drie in sy gelykop uitslag van 19-19 teen die Crusaders druk. Lostrio En wanneer die Kapenaars Saterdag met die Highlanders kragte meet, gaan die besoekers se gevaarlike skakelpaar, Aaron Smith en Josh Ioane, ’n groot rol in die uitslag speel. Dié twee sal onder groot druk geplaas móét word. Die kaptein, Luke Whitelock, vorm ’n gedugte lostrio saam met Dillon Hunt en Shannon Frizell. Die stryd om die losbal teen Siya Kolisi, Pieter-Steph du Toit en Jaco Coetzee behoort een van die groot hoogtepunte van dié kragmeting te wees.