SUID-AFRIKA se krieketspan hou daarvan dat hy nie die gunsteling is nie, maar dit maak hom net meer lus om die groot kanonne te laat val. Die Proteas se kaptein, Faf du Plessis, voel die druk is minder op sy span omdat hy nie gunsteling is om vanjaar se Wêreldbeker-toernooi in Engeland en Wallis te wen nie. Wed-agentskappe beskou Engeland as die span wat die beker sal wen, met Indië en Australië die gasheerland se grootste gevare. Dit is juis dié drie spanne waarvoor die Proteas hulle lippe aflek. Die Proteas se afrigter, Ottis Gibson, is Engeland se voormalige boul-afrigter. Hy kan nie wag vir die eerste wedstryd van die toernooi nie. Engeland en Suid-Afrika se wedstryd op 30 Mei op die Oval in Londen kry die bal aan die rol. Gibson woon in Engeland wanneer hy nie saam met die Proteas is nie en het die laaste ruk deeglik bewus geword van die optimisme oor die tuisspan se wenkans. “Hulle oud-spelers meen dit sal ’n groot verrassing wees as Engeland nié die toernooi wen nie. “As ons die eerste wedstryd kan wen, sal dit druk op Engeland plaas met die oog op die res van die toernooi. “Ons het reeds in ons besprekings aandag aan dié wedstryd gegee,” het Gibson gesê. Du Plessis sien op sy beurt altyd daarna uit om die Aussies aan te durf. Hy het onlangs gesê dit is die span teen wie die Proteas die graagste wil wen. Suid-Afrika sal Australië eers in sy laaste groepwedstryd op 6 Julie op Old Trafford ontmoet. Die 23-jarige naatbouler Lungi Ngidi, die jongste lid van die Proteas se groep, sien weer die meeste daarna uit om Indië te pak. Dit gebeur in die Proteas se derde wedstryd op 5 Junie in Hampshire. Indië het verlede jaar se eendaagse reeks teen die Proteas in Suid-Afrika met 5-1 gewen. Beste “Hulle het ’n goeie reeks by ons gehad en ons skuld hulle een,” het Ngidi gesê. “Ek glo die ander manne voel soos ek. “Dit sal soos gewoonlik ’n opwindende wedstryd teen Indië wees. Indië is ’n baie goeie span, maar in verlede jaar se reeks was ons sonder party van ons beste spelers.”