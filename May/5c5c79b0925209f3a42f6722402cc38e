DIE Wesbank-rieldansers van Delft wil ook vanjaar aan die ATKV se rieldanskompetisie deelneem. Die kompetisie begin in Julie. Elize Fortuin, die stigter en afrigter van die groep, sê dit gaan broekskeur, maar sy wil die kinders baie graag laat deelneem. Fortuin kort veral ’n borg vir die dansgroep se klere. Sy sê: “Tot 40 rieldansgroepe neem jaarliks aan dié gewilde rieldanskompetisie deel. “Net ag spanne dring deur na die eindronde. “My spannetjie glo hulle sal die finale groep haal.” Die meeste van die dansgroepe kom uit die Cederberge-, Matzikama- en Weskus-distrik, vertel Fortuin. “My spannetjie oefen op hulle eie en is gewoonlik voor my al daar wanneer ons amptelike oefeninge het. “Ons oefen elke Dinsdag in die veeldoelige sentrum in Wesbank.” Fortuin dink dans is ’n goeie stokperdjie vir die kinders van Wesbank, want ’n aktiwiteit soos dié hou hulle van die strate af. Wesbank is gereeld om al die verkeerde en misdadige redes in die nuus. Fortuin vertel opgewonde die ouers is net so bly hulle kinders is by so iets betrokke. Sy spog: “Die span het die afgelope Moedersdag by ’n glamour event in Wesbank gedans. Ek was so trots op hulle, want ek kon sien dat hulle dit geweldig baie geniet.” Lesers wat die groep wil help, kan Fortuin bel by 065 312 0589. Die uitdunne word op dié dae en plekke gehou: 6 Julie – Worcester/De Doorns 3 Augustus – Prins Albert 17 Augustus – Vanrhynsdorp/Nieuwoudtville Kwarteindronde: 7 September – Vredendal 28 September – Carnarvon Halfeindronde: 26 Oktober – Clanwil­liam.