DIE Onafhanklike Verkiesingskommissie het Saterdag verklaar Suid-Afrika se sesde algemene verkiesing was vry en regverdig. Pres. Cyril Ramaphosa het ná die bekendmaking van die uitslag gesê: “Die verkiesing is ons versekering dat die mense die bewaarders van ons vryheid en demokrasie is.” Hy het jong mense, veral dié wat die eerste keer gestem het, geloof vir hulle deelname. Net 65,99% van die geregistreerde kiesers het hulle kruisies getrek. Altesaam 9 107 409 geregistreerde kiesers het nie gestem nie. Hoewel die ANC meer as 10 miljoen stemme gekry het, het sy steun tot onder 60% na 57,50% geval. Die party sal 19 setels minder in die parlement hê. Die DA is weer die amptelike opposisie, maar het 1,46% van sy steun verloor en het ses minder setels. Nog ’n party wat baie steun verloor het, is die NFP. Dié is vyf setels kwyt. Die APC keer nie eens terug na die parlement nie. Die grootste wenners in die verkiesing is Julius Malema se EFF, die Vryheidsfront Plus en die IVP. Die EFF het met 4,4% gegroei en sal nou 18 parlementslede meer as in die vorige parlement hê. Die IVP se parlementslede neem van 10 tot 14 toe, en die Vryheidsfront Plus is met 10 parlements­lede voortaan die vyfde grootste party. Veertien politieke partye gaan Suid-Afrikaners in die parlement verteenwoordig. Dis een meer as voorheen. Daar is ook drie nuwe partye. Patricia de Lille gaan weer parlement toe – dié keer danksy Good. Die ander twee partye is Al Jama en ATM.