DIS baie moeilik om te glo dat die SWD-Arende ’n sukkelbestaan voer – hulle is allermins die Eerste Liga-kampioen. Tog is die span se breier, Eddie Myners, en sy troepe gereed om die rugbymanne van Zimbabwe te troef. Die spanne kom Sondag in die D’Almeida-stadion in Mosselbaai in ’n SuperSport Challenge-kragmeting teen mekaar te staan. Die wedstryd is deel van die SuperSport-rugbyfees wat in die kusdorp plaasvind. Terugverwelkom In die ander stryd kom die Vrystaat XV teen die OP Olifante te staan. Die Arende het verlede jaar die Valke in die eindstryd van die Nasionale Eerste Liga geklop om die kroon. Myners het die heelagter Leighton Eksteen terugverwelkom en so ook die vleuel Adi Jacobs. Eksteen het die stryd verlede week teen die OP-Olifante weens ’n besering misgeloop, terwyl Jacobs sy eerste wedstryd in vanjaar se veldtog sal speel. Albei spelers het verlede jaar in die sukses van die Arende gedeel. Myners het ook besluit om die skakelpaar Dillin Snel (skrumskakel) en Gerhard Nortier (losskakel) te behou. Die akkurate stelskopper Divan Nel sal weer van die bank speel. Onder die voorspelers is die flank Buran Parks ook ’n verandering wat Myners aangebring het. “Dit gaan moeilik wees, maar ons voorbereiding en oefensessies was die beste sedert ons begin voorberei het. Ons verwag die besoekers sal hul setpieces gebruik om hul aanvalle te loods,” het Myners afgesluit. Die program is: 10:00 – Barba­rians t George;  12:00 – OP-Olifante t Vrystaat XV; 14:00 – SWD-Arende t Zimbabwe.