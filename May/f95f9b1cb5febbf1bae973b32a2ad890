‘ON YOUR marks, get set, we’re ready for Ramaphosa. We’re ready ...” So het die Cyriliete in die uwe se wyk eufories saamgesing laas Woensdag in ’n pryslied aan die ANC-president, Cyril Ramaphosa. Maar nie almal is ANC-gelowiges nie, want doer anderkant het die EFF se musiekbokse gedreun van die Malema songs. Die 2019-verkiesings het gewys nie almal glo die ANC-evangelie nie. Nie almal glo Ramaphosa is ’n Moses wat die volk deur die Bosasa-gemors uit Guptaland sal lei nie. Die vraag is ook of oom Peter Marais van die Vryheidsfront Plus ’n Johannes die Doper is – ’n eensame stem in die Wes-Kaapse politieke woestyn wat bruines tot die VF+ bekeer. Dalk het oom Peter se Projek Skoonmaak in Bishop Lavis se pienk en vaal flêtse tog bekeerlinge gelok. Voor die verkiesing is hy uitgekryt as doemprofeet wat nooit weer die binnekant van die provinsiale parlement sou sien nie. Maar oom Peter het dit gemaak, want hy’t ’n venster stukkend geslaan toe die deur nie wou oopgaan nie ... Maak maar die sitplekgordels vas, want die Wes-Kaap gaan nooit weer dieselfde wees nie. En teen talle meningspeilings in slaan die EFF ook ’n duik in die ANC se support base wat die geel party laat steier het tot nét 12 lede in die Wes-Kaapse parlement. Sommige DA-kiesers het na oom Peter Marais se party getrek. Kom ons hoop die ANC en DA het die memo gekry dat 25 jaar se liegstories die een of ander tyd aan jou hakskeen kom byt. Die boodskap is duidelik: Politicians, lek julle wonde vir die volgende vyf jaar. En doen asseblief van tyd tot tyd ’n reality check. Dis nie meningspeilings en statistieke wat tel nie, maar kruisies. Dis tyd vir gat roer, want ons versmoor aan jare se leë beloftes. Dis ook g’n geheim dat miljoene mense gewys het hulle is al allergies vir verkiesings nie. Hulle redeneer ál wanneer hulle belangrik genoeg is vir ons verwaterde demokrasie, is wanneer die IEC se advertensies oppie TV wys. Mense soek ’n deelnemende demokrasie waar daar na ons geluister word en ons hartsbegeertes uitgevoer word. Mense soek kontaksessies met LP’s en die partye wat hulle verteenwoordig sodat die non-performers gevra kan word om hulle tasse te pak en van die soustrein af te klim. Dis die boodskap van die wegbly-stem. Daai stem het met ’n oorverdowende stilte gepraat, hard genoeg dat daar in die volgende vyf jaar na hulle geluister moet word. ’n Mens hoop die politieke leiers is nie dié keer horende doof nie en besef die kiesers sal nie meer gewillig hulle gravy train tickets subsidise nie. Kiesers het gewys die soustrein se wiele gaan een of ander tyd afval – al neem dit ook 25 jaar se weerstand teen leë beloftes. In die Wes-Kaap gaan dit interessant wees om te sien hoe die trein- en polisiediens onder die provinsiale parlement se mag geplaas gaan word. Onthou, dis een van die blou span se beloftes. Die DA het hom beslis in ’n hoek gelieg en sal sy lyf Houdini moet hou om hom uit dié penarie te spin. Die aangewese premier, Alan “Winde van verandering”, en sy DA sal ’n Kaap van storms trotseer wanneer hulle verkiesingsbeloftes net by beloftes bly. ’n Mens smokkel nie met armes, werkloses en sinkhokkie-bewoners se kop nie. Die ANC in die Wes-Kaap moet ook eerlik wees en erken hy’s die oorsaak van sy eie swak vertoning by die stembus. Binnegevegte vir ’n cosy seat oppie gravy train, die “bruinmenskwessie” en die feit dat die meeste van die takke lankal opgehou werk het, het sy posisie verswak. En terwyl ons nog in die euforie van verkiesingsdag is, hoop ek politicians vat nie nou ’n lang winterslaap tot 2021 nie, want dan gaan ons mos weer stembus toe. Wakker slaap!