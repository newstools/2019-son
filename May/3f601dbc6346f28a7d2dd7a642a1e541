CHIPPA United het nou nog net één kans oor om te verseker dat hy volgende seisoen weer in die Premier-sokkerliga (PSL) speel. Maar om dít reg te kry, moet hy die sewende geplaaste Kaizer Chiefs Saterdag in die Nelson Mandelabaai-stadion klop. Die Chilli Boys het Polokwane City (5de) Saterdag in die Peter Mokaba-sta­dion met 3-1 geklop om hulle kanse lewend­ te hou. As hulle dié wedstryd verloor het, sou dit dalk neusie verby gewees het. Maar die oorwinning het Chippa van 15de uit die 16 spanne in die PSL na die 13de plek laat klim. Chippa se breier, Clinton Larsen, het voor die wedstryd gesê sy spelers sal tot die einde veg om in die PSL te bly, en dís duidelik presies wat hulle gedoen het. Die Amakhosi het die Chilli Boys onlangs met 4-2 uit die Nedbank Cup-halfeindstryd geboender. Dié twee spanne­ is dus rede­lik goed vertroud met mekaar. As Chippa speel soos hy teen Polokwane City gespeel het, staan hy ’n goeie kans om Chiefs te klop. Larsen sê: “Ons kán vername spanne klop – ons het dit dié seisoen reeds bewys deur Wits en Mamelodi Sundowns te klop. “Ons kan dus wen, ja.” Wat natuurlik in Chippa se guns tel, is dat dié een ’n tuiswedstryd is vir hom. Larsen reken een punt sal genoeg wees om oorlewing te verseker. Hy verduidelik: “Ek het gevoel vier punte in ons laaste twee wedstryde sal genoeg wees. “Ons het nou drie; ons kort dus nog net een punt, maar ’n oorwinning sal ongetwyfeld die beste wees.” Chiefs het Saterdag gelykop (1-1) gespeel met die sukkelende Free State Stars. Dít beteken Chippa het in sy laaste vyf wedstryde ’n beter spelpeil as Chiefs gehandhaaf.