DIE Crusaders se toer in Suid-Afrika kan met ’n toetsreeks tussen die Springbokke en die All Blacks vergelyk word. Net soos die All Blacks op internasionale vlak, is die negemalige-kampioen die maatstaf waaraan al die Superrugby-spanne hulleself wil meet. En wanneer die Crusaders die Bulls môreaand op Loftus Versfeld in Pretoria aandurf, en volgende week die Stormers op Nuweland pak, gaan dit beslis die geval wees. Die Sharks het laas week met 21-21 in Christchurch teen die verdedigende kampioen gelykop gespeel. Scott Robertson, afrigter van die Crusaders, het agterna toegegee die Sharks se fisieke verdediging en slim taktiese spel het sy span van stryk af gebring. Robertson het geen veranderinge aan sy pak voorspelers van verlede week aangebring nie. Matt Todd gaan weereens die span in die afwesigheid van Sam Whitelock aanvoer. Robertson het besluit om die All Blacks Richie Mo’unga en Ryan Crotty op losskakel en binnesenter onderskeidelik in die beginspan in die plek van Mitch Hunt en Braydon Ennor in te sluit. Jack Goodhue skuif na buitesenter. Nog ’n All Black, David Havili, gaan in die laaste vesting in die plek van Will Jordan ingespan word. Robertson het ná die Shark game gesê benewens die uitdaging teen die Bulls op die Hoëveld sien hy veral uit na volgende week se game teen die Stormers op Nuweland. Hy verwag groot ondersteuning van hulle Kaapse fans, die “Cape Crusaders”. Die ’Saders sal egter vir eers môreaand met die Bulls wil afreken. Laas week het die span van Christchurch teen die Sharks in die voorry gesukkel. Daarteenoor het die Bulls die Waratahs voos geskrum. Hulle sal dit ook as ’n wapen teen die Crusaders wil gebruik. Die Bulls het egter sedert 2017 hulle laaste vyf tuiswedstryde teen Kiwi-spanne verloor. In hulle laaste game het die Chiefs hulle met 56-20 kafgedraf. Handré Pollard (kaptein) se span het dus ’n gulde geleentheid om sake môreaand teen die beste Nieu-Seelandse span reg te stel.