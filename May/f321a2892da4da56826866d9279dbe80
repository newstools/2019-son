SY’T op ’n vuil matras in haar eie popo gelê, oorgelaat aan die genade. Dis onduidelik hoe lank dié 26-jarige gestremde vrou van Polar Park in die noordelike gebiede van die Baai nou al in dié hel lewe. As dit nie vir sewe barmhartige vroue en ander rolspelers was nie, het sy dalk nie vandag gelewe nie. Annelise Damons, ’n besorgde gemeenskapslid, sê sy het bewus geword van die slagoffer se moeilike lewe toe ’n verlangse familielid van die gestremde vrou haar gekontak het. Maskers Damons sê toe sy uitvind van die situasie, het sy en ses ander vroue Maandag na die shack agter ’n huis se jaart in Polar Park gegaan. Wat hulle daar gevind het, was uiters haglike omstandighede. Die gestremde vrou kan nie loop of praat nie en kan nie na haarself omsien nie. “Die shack is vol gate en die kind het ’n verskriklike hoes aan haar gehad. Sy’t in haar eie popo op ’n vuil matras gelê. “Ons moes maskers dra vir die reuk. Die kind het bedsere gehad en was baie vuil. “Sy is baie ondervoed en lyk soos ’n 13-jarige kind. Die rotte het al aan goed begin vreet,” vertel Damons. Maandag het die vroue vir die gestremde vrou kimbies en toiletware gevat. Dinsdag het die vroue na die huis teruggekeer om die meisie te gaan red. Die ma was daar en sy het glo gehuil, maar ingestem om haar kind af te teken. Ambulanspersoneel het die gestremde vrou uitgedra en hospitaal toe geneem. Van die vroue het die situasie ook by die polisie gaan aanmeld. Die ma drink glo en van die vroue sê sy verkoop die goed wat sy by ander mense kry. Daar is ook bewerings dat die ma haar kind sommer drie dae aaneen alleen in die shack los. Die gestremde vrou se Sassa-kaart lê glo by ’n skopper, so sy sien nooit ’n sent nie. ’n Anonieme persoon wat verlangs familie is van die gestremde vrou, is die een wat die ander vroue in kennis gestel het van die situasie omdat sy dit nie meer kon hanteer nie. “Die ma en haar dogter kom eintlik van die Kaap af. “Sy (die ma) was op drugs en het selfs dwelms in haar kind se rolstoel weggesteek. “Sy is later tronk toe en die dogter het in ’n inrigting gebly. Die inrigting het afgebrand en die ma het toe uit die tronk gekom. “Sy het toe gejump PE toe,” vertel die verlangse familielid. Nooddienste “Die ma loop op en af in die strate en drink, en die kind eet nie. Dis baie hartseer. Ek kon dit nie meer hoor of sien nie.” Brenhan Metune, distrikshoof van die Baaise nooddienste, het bevestig hulle het ’n ondervoede 26-jarige gestremde vrou Dinsdag in Polar Park opgelaai en na die hospitaal geneem. ’n Maatskaplike werker is nou betrokke by die saak.