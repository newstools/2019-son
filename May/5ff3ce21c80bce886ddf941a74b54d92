GRONDBESETTERS van die Lwandle-gebied in die Strand het gister weer die N2-snelweg met brandende tyres afgesper. Die besetters het eers buite die plaaslike munisipale saal betoog voordat hulle na die besige pad beweeg het. By hulle aankoms op die hoek van die N2-snelweg en Broadlandsweg het hulle glo twee shacks op ’n stuk grond opgerig. Afgebreek Daarna het hulle na bewering tyres en vullis op die pad gebrand voordat die polisie op die toneel aangekom het. Hulle het weggehardloop toe die polisie opdaag. Volgens ’n polisiewoordvoerder, Siyabulela Malo, het die cops toe die shacks afgebreek. Malo sê geen arrestasies is uitgevoer nie en daar is geen geweld aangemeld nie. Die Wes-Kaapse verkeershoof, Kenny Africa, bevestig dat die N2 gou daarna weer vir verkeer geopen is.