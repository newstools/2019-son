ERIK ten Hag, bestuurder van Ajax Amsterdam, is trots op sy spelers. Dít selfs nadat Ajax se indrukwekkende lopie in die Champions League tot ’n wrede einde gekom het. Sy einde het Woensdag in ’n dramatiese tweede been van die Champions League teen Tottenham Hotspur in die Johan Cruijff ArenA aangebreek. Ajax se jong kuikens het Europese reuse soos Real Madrid en Juventus behoorlik laat les opsê in sy ongelooflike opmars tot in die semi. Lopie “Ek is baie trots op my span omdat hulle so ver gevorder het in die kompetisie,” spog Ten Hag. “Ons het ’n fantastiese lopie gehad.” Ajax het reeds een voet in die eindstryd gehad voordat Lucas Moura sy magic vir Spurs begin spin het. Sy driekuns in die tweede helfte het Ajax se voorsprong van 2-0 (teen rustyd 1-0) in ’n oogwink uitgewis. Dit sou Ajax se eerste eindstryd in 23 jaar gewees het. Toe die eindfluitjie ná Moura se wenner in die 96ste minuut blaas, het van die Ajax-spelers inmekaargesak en in trane uitgebars. Ten Hag het erken hulle moes die wedstryd eintlik ook gewen het. “Dis moeilik om die regte woorde te vind. Sokker is wreed. Ons moes vanaand die wrede kant ervaar, maar ons moet aanbeweeg.” – AP