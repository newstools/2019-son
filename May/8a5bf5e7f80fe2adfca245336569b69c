DIT gons in die Oostelike Provinsie se klubrugby-ge­ledere oor ’n moontlike samesmelting van twee van sy Superligaklubs. Daar is sprake dat Port Elizabeth-Polisie en Despatch wil saamsmelt, maar ’n groep beswaardes wil niks van só ’n stap weet nie. Môreoggend word ’n vergadering in ’n restaurant in Despatch gehou om planne te beraam om van Despatch weer ’n mag in klubrugby te maak. Voortgesit Despatch het vanjaar ’n jong span in die Superliga en sukkel om die mas op te kom. Hy is môre op sy tuisveld, die De Wet-stadion, in aksie teen Progress. Die Superliga word met tien wedstryde voortgesit. In afdeling A behoort twee spanne wat goed op dreef is, Star of Hope en Gardens, vir ’n puik kragmeting in Uitenhage te sorg. In Port Elizabeth word ’n derby beslis wanneer Sub­urban vir Harlequins in Kleinskool ontvang. ) Die bepalings is: Afdeling A –  Suburban t PE Harlequins; Motherwell t Trying Stars; Missionvale t Born Fighters; Star of Hope t Gardens; Polisie t Brum­bies. Afdeling B –  Gelvan Wallabies t Jeffreysbaai; Kwaru t Kruisfontein; Madibaz t United Barbarians; Spring Roses t Park; Despatch t Progress. Alle wedstryde skop 15:30 af.