SY IS al elf jaar op die waglys vir ’n huis, maar Juanita Gordon (33) van Velddrif is steeds sonder ’n blyplek van haar eie. Gordon, wat raadop is oor dié situasie, het intussen getrou en die man van vier kinders geword. Sy en Estefan Oktober (26), haar man, bly die afgelope twee jaar in ’n vrou se huis in Velddrif. Gordon sê: “Ons huur die huis van ’n antie wat enige tyd in- en uitstap. “Sy woon op die oomblik by familie, maar sy wil terugkom na die huis.” Gordon vertel daar word gereeld huise in Velddrif gebou, maar sy word geïgnoreer, glo oor sy “te jonk is”. Sy vertel: “Mense van ons ouderdom het huise gekry. Van die paartjies het elkeen ’n eie huis gekry. “Dit lyk amper asof single mans en vroue bo getroudes as begunstigdes gekies word.” Gordon het intussen ’n subsidie vir ’n huis gekry. Dít, sê sy, is tog ’n teken dat sy goedgekeur is as ’n begunstigde. ’n Woordvoerder vir die Berg­rivier-munisipaliteit, Matthew Sheldon, sê aansoekers moet aan die vereistes voldoen. Dit sluit in dat hulle ouer as 35 moet wees, hulle inkomste moet minder as R3 500 per maand wees en hulle moet afhank­likes hê. Sheldon sê: “Niemand kry voorkeur nie. Alles word volgens die aansoekdatum hanteer.” Gordon kap terug mense wat nog nie eens vyf jaar op die waglys is nie, het al voor haar huise gekry. Tans is ongeveer 1 000 mense in Velddrif op die waglys. In die laaste behuisingsprojek het 107 huise gekry. Sheldon sê ’n goedgekeurde subsidie is nie ’n waarborg dat ’n huis toegewys is nie. Gordon meen dat aansoekers nie jonger as 35 mag wees nie, is diskriminasie teen jong mense.