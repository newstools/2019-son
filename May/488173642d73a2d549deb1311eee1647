SUID-AFRIKA se krieketkamp wil niks daarvan weet dat hy glo nie finishers en groot slaners in sy geledere het nie. “Ek kan dit doen,” het die kaptein, Faf du Plessis, gesê toe hy hieroor uitgevra is. Die Proteas het hulle die laaste paar seisoene daaraan skuldig gemaak dat hulle die lopietempo nie juis beduidend kon versnel ná ’n goeie begin nie. Op die Wêreldbekertoernooi wat op 30 Mei in Londen met die eerste wedstryd teen Engeland begin, gaan dit vir die Proteas belangrik wees om met groot slaanwerk los te trek. Die verwagting is dat die blaaie kolwervriendelik sal wees en soms sal die boulwerk van meet af aan aangeval moet word. Du Plessis en die afrigter, Ottis Gibson, is dit eens dat boulwerk die Proteas se sterk punt is. “Die boulaanval is baie sterk. Ons kan spanne uitboul en enige telling verdedig. “Met so ’n boulaanval skuif kolfwerk op die agtergrond, maar ons het die kolwers om wentellings aan te teken,” het Du Plessis bygevoeg. “David Miller het al gewys hy kan die groot slaanwerk doen. Hy het soms ’n bietjie tyd nodig om hom in te grawe voordat hy ontplof. “Miller sal daarom waarskynlik op nommer vyf in die orde kolf met JP Duminy op nommer ses. “Duminy het die laaste ruk baie goed gekolf en gewys hy kan enige tyd lostrek en die boulwerk aanval. “In die toporde kan Quinton de Kock ook so maak. Ons het kolwers wat die X-faktor het en groot beurte kan speel.”