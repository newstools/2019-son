SUID-AFRIKA se vroue-krieketspan het nou net mooi genoeg gehad van kolfineenstortings. Dit was vir die Proteas ’n probleem in hulle laaste reeks teen Sri Lanka en iets wat Suid-Afrika sal wil regstel wanneer die eendaagse reeks teen Pakistan vandag in Potchefstroom begin. Die Proteas en Pakistan pak mekaar in drie ODI’s en daarna ook in vyf T20-wedstryde. In die voor­bereiding om Paki­stan te laat les opsê, het die Proteas se kolwers kliphard daaraan gewerk om die druk beter te kan hanteer en daardie gereelde kolfineenstortings te vermy. “Dit gebeur wanneer ons onder druk is dat ons paaltjies so op ’n streep verloor,” het die paaltjiewagter-kolwer, Lizelle Lee, verduidelik. “Ons werk aan maniere om dit te hanteer soos om meer gereeld enkellopies te kry.” Lee is baie tevrede met hoe die Proteas se oefenkamp van vyf dae verloop het, asook met die kolfwerk in twee opwarmingswedstryde. Sy glo daar gaan ’n aansienlike verbetering in Suid-Afrika se kolfwerk teen Pakistan te bespeur wees. “Die kolwers lyk regtig goed. “In die opwarmingswedstryde het ons groot tellings aangeteken. “Ons onderskat Pakistan nie, maar ons is gereed om van meet af aan in te klim. “Dit is belangrik om die reeks te wen om nader daaraan te kom om vir die Wêreldbekertoernooi (in 2021 in Nieu-Seeland) te kwalifiseer,” het Lee verduidelik. Net vier spanne kwalifiseer regstreeks. Die T20-Wêreldbekertoernooi word volgende jaar ook in Nieu-Seeland gespeel. Die vyf wedstryde teen Pakistan sal vir die Proteas ’n goeie aanduiding gee van hulle kanse in die toernooi.