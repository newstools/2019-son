DIE breier van die Oostelike Provinsie-rugbyspan, Chumani Booi, sê hulle sal moet regruk voordat hulle Grens pak. Dit kom nadat die OP Sondag in die D’Almeida-stadion in Mosselbaai met 12-49 teen Vrystaat vasgeval het. Dis nog nie bekend wanneer en waar die aartsvyande se derby in die SuperSport Challenge gespeel sal word nie. Die Oostelike Provinsie Rugbyunie (OPRU) moet dit nog bevestig. Grens het self nie ’n baie goeie naweek beleef nie. Die Boland-Kavaliers het hom lelik met 52-0 afge­ransel. Net soos die Westelike Provinsie is die Kavaliers ná drie wedstryde onoorwonne. Booi meen sy span het nie te sleg gevaar teen die Vrystaat nie. Hy sê: “Ek voel die aspekte waaraan ons moet werk, is nie groot dinge nie. Dis hoofsaaklik klein dingetjies waarmee ons sukkel.” Booi sê Vrystaat het baie beter gekonsentreer as sy span. Skeefloop Hy sê: “Ek voel ons sukkel met konsentrasie. Ons was in die eerste helfte goed in die prentjie. “Dis so ná tien minute in die tweede helfte dat dinge begin skeefloop het.” Die OP se spel is bevredigend, maar Booi sê dit be­teken niks as sy spelers nie leer om dit 80 minute lank te handhaaf nie. Hy sê: “Ons het gehalte-spelers, maar ons sal op alle vlakke moet verbeter om Grens te klop.” Booi sê hoewel Grens lelik vas­geval het, is ’n wedstryd teen hulle buurman altyd ’n taai een.