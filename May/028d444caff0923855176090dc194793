RASSIE van der Dussen se ingesteldheid kan in die Wêreldbekertoernooi baie vir Suid-Afrika se krieketspan beteken. Dít is die mening van die Protea-toetskolwer en die kaptein van die Lions, Temba Bavuma. Bavuma is vol lof vir Van der Dussen se kolfwerk vir die Lions in die T20-uitdaagreeks van Krieket Suid-Afrika (KSA). “Van der Dussen het ’n puik benadering. “Hy beoordeel die lopietempo uitstekend en betoon die boulers geen genade nie,” het Bavuma verduidelik. Veral Bavuma en Reeza Hendricks was saam met Van der Dussen in deurslaggewende vennootskappe vir die Lions betrokke. Van der Dussen het gesê dié vennootskappe was so suksesvol omdat hy, Hendricks en Bavuma se kolfwerk mekaar pragtig aanvul. Van der Dussen behoort op die Wêreldbekertoernooi ’n sleutelspeler in die Proteas se kolflys te wees. Hy sal dan met manne soos Quinton de Kock en die kaptein, Faf du Plessis, moet kombineer om vir groot vennootskappe te sorg. Al die Proteas se kolwers, behalwe Hashim Amla, het die afgelope tyd goeie beurte geslaan. Amla werk intussen saam met die Proteas se kolfafrigter, Dale Benkenstein, om weer op dreef te kom. Beserings teister steeds baie van die boulers en die tyd raak min vir hulle om hulle fiksheid aan die afrigter, Ottis Gibson, te bewys. Hulle sal dit moet doen wanneer ’n weeklange oefenkamp Sondag in Kaapstad begin. Proteas se belangrike datums: 12 Mei: Oefenkamp begin 19 Mei: Vertrek na Engeland 23 Mei: Laaste dag om beseerdes te vervang 24 Mei: Opwarmingswedstryd t Sri Lanka 26 Mei: Opwarmingswedstryd t Windies 30 Mei: Eerste wedstryd t Engeland.