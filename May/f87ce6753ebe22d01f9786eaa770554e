BOYA Chetty was sonder twyfel een van die Oos-Kaap se grootste sporthelde. Chetty (73), wat in 1946 gebore is, is Dinsdag oorlede nadat hy lank siek gelê het in die Netcare Greenacres Hospitaal. Hy was natuurlik baie bekend in veral sokkerkringe in die Baai. Dis daarom geen wonder dat na hom verwys is as Mr. Soccer nie. Hy was immers 50 jaar by sokker betrokke. Chetty was nie juis bekend as speler nie, maar eerder as ’n administrateur van die spel – een wat hom beywer het vir die ont­wikkeling daarvan in die Baai. Chetty het in 2010 kort voor die Wêreldbekertoernooi afgetree as die Baaise woordvoerder van die Suid-Afrikaanse Sokker­vereniging (Safa). Hy’t as 19-jarige vir Shamrocks begin speel en toe daar betrokke geraak by administrasie. Chetty het in ’n onderhoud met Son vertel sy admin-dae het eintlik op straat begin. Hy het vertel hy was die ou wat altyd almal bymekaar gemaak het om te speel. Hulle straatspan was so goed georganiseer dat hulle gevra is om teen klubs te speel. Ernest Moodaley, ’n gewese lid van die Northern Areas Football Association (Nafa), sê Chetty het al as ’n jong seun betrokke geraak by sokker. Moodaley vertel: “Ek dink ek was so 16 toe ek ’n lid van Blackpool se admin geword het. “Ek onthou Mala Moodaley, die eerste president van die destydse OP Sokkerverening (OPSV), het Boya onder sy vlerk geneem. “So, Boya het by baie goeie mense geleer.” Moodaley sê sy vriend was nie net hardwerkend nie, maar ook vrygewig en geredelik mededeelsaam. Hy vertel: “Ek onthou Boya is een keer genooi om Nelson Mandela te ontmoet, toe vra hy my uit die bloute om saam te kom.” Chetty was 20 toe hy as die tesourier van Shamrocks aangestel is. Hy is kort daarna aangestel as die voorsitter van PE South, wat met OP Sokker saamgesmelt het. Hy was maar 28 toe hy as ’n afgevaardigde van Safa aangestel is. Hy het toe met Abdul Bhamjee, Rama Reddy, Wally Henkel, Mat Segars en ander bekendes in sokker­kringe gewerk. Hy is in 1988 aangestel as ’n lid van Blackpool se administrasie. Van die ander lede was Bhamjee, Jomo Sono, Kaizer Motaung, Irvin Khoza, Ingle Singh, en Mohamed Sibda. Hy is in 1991 aangestel as die Baaise woordvoerder van Safa. Valentine Brink, voormalige president van Nafa, sê Chetty was ook ’n gemeenskapsleier. Brink vertel: “Hy het die Diwali Queen-kompetisie begin om geld in te samel vir Shamrocks. “Hy was ’n suksesvolle sakeman. Ons almal ken sy fish en chips franchises in die Baai.” Dis nie net die Baaienaars wat lof het vir Chetty nie. Boebie Solomons, voormalige afrigter van Santos­ en Polokwane City, sê hy en Chetty se paaie het in 1975 as spelers gekruis. Solomons sê: “Hy het almal gerespekteer, nie net in sokker nie, maar ook in ander sportsoorte. “ ’n Mens kry nie meer mense soos Boya deesdae in sport nie.” Solomons bestempel Chetty se leierskap as sy beste eienskap. Hy sê: “Hy was ’n ware leier, een wat altyd gereed was om te help en te veg vir geregtigheid.” Chetty se vrou, Mogie, is ’n paar jaar gelede oorlede. Hy laat vier dogters agter. Sy begrafnisdiens word vandag 11:00-14:00 in die Nelson Mandelabaai-stadion aangebied.