MOSSELBAAI. – Die departement van korrektiewe dienste (DKD) laat bruines weer in die steek. Só sê Dawid Kamfer, die leier van die Independent Civic­ Organisation of South Africa (Icosa) in die Wes-Kaap. Dis ná die onlangse inname van rekrute vir die DKD. Kamfer beweer meer as 80% van hulle is swart. Kamfer sê vies: “Die DKD se indiensnemingsbeleid bevoordeel net swartes. “Dit neem nie die demo­grafie van die provinsie in ag nie, en dít is teenstrydig met die Arbeidshof se uitspraak in 2010. “Daarkragtens behoort die grootste bevolkingsgroep in ’n provinsie aangestel en bevorder word.” ’n Groep bruin bewaarders, ondersteun deur die vakbond Solidariteit, het die DKD destyds voor die hof gesleep oor hulle nie bevorder is nie. Kamfer sê heelwat jong, bruin matrikulante het by Icosa kom kla dat hulle geïgnoreer word. Hy sê die werkloosheidsyfer onder dié groepering bevestig dit. Hy wonder: “Het hulle steeds ’n scorecard waar­volgens ’n mens se velkleur jou ’n onregverdige voordeel gee vir kortlyste en onder­houde? “Ons mense word nie eens na onderhoude genooi nie. Ons gaan dié saak tot in die hoogste howe voer.” ’n Stryd oor die kwessie woed ook op Facebook. Alec Goliath sê daar word nou saamgestaan teen die DKD. Lizzy Prinsloo stel voor ’n voorbeeld moet van die DKD gemaak word. Die DA-voorsitter in Kannaland, Jakob Willemse, sê: “Dié dinge maak bruin mense sielsongelukkig. Dit moet reggestel word, anders gaan ons mense verder verarm.” Die woordvoerder van die DKD, Simphiwe Xako, het nog nie op Son se navrae ge­reageer nie.