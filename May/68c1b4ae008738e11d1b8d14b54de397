’N ENKELMA voel die lewe het haar van albei kante geklap nadat haar flat aan die brand gesteek is. Eers was dit haar egskeiding, en nou dít. Christelle Afrikaner, wat geskei is, het Woensdagaand alles in ’n brand verloor. Sy moet nou haar lewe ’n tweede keer herbou. Afrikaner het vroeër saam met haar twee seuns by haar ouma in Cassandra Court in Scottsdene ingetrek. Hulle het toe net met hulle klere getrek. Afrikaner sê al haar nuwe meubels het Woensdagaand in vlamme opgegaan. Intussen is haar plek gestroop en is haar agterdeur, geiser, kas en oorblywende klere gesteel. Sy was in die werk toe sy die tragiese nuus ontvang. ’n Hartseer Afrikaner vertel: “My antie het my gebel en gevra of ek weet my huis brand. “Ek het haar gesê dis die eerste keer dat ek daarvan hoor. “Toe ek by die huis aankom, het die vlamme al hoog gestaan.” Volgens Afrikaner het die brandweer gesê die reuk wat hulle optel, sê vir hulle die brand is gestig. “Hulle het gesê die brand het glad nie as gevolg van ’n elektriese fout ontstaan nie. Sowat 20 minute voordat die brand uitgebreek het, was my kinders se oppasser nog hier om klere vir hulle te kom haal. “Sy het gesien daar staan ouens voor my kinders se kamervenster en rook drugs. “Die venster was oop, maar ek het dit nie oop gelos nie. “Kort nadat sy die klere kom haal het, het die huis net in vlamme opgegaan.” Regmaak Volgens Afrikaner wil die rent-kantoor nie eintlik meer hê sy moet nog in die huis woon nie. Sy vertel die rent-kantoor het destyds aan haar ouma gesê dié moet iemand kry om saam met haar te woon omdat sy nou te oud is om alleen te bly. Afrikaner se ouma is intussen in ’n ouetehuis geplaas. ’n Ongelukkige Afrikaner vertel verder: “Die raad het gesê hulle sal die huis regmaak, maar dat ek nie meer hierin sal kan bly nie. Ek het nou klaar nêrens heen om te gaan nie, nou wil hulle nog die flat ook van my af wegneem.” Raadslid Grant Twigg sê wanneer die wettige huurders nie meer in ’n bepaalde woning woonagtig is nie, moet húlle huurders ook uit. Twigg verduidelik: “Daar word dan plek gemaak vir die volgende persoon op die waglys.” ’n Woordvoerder van die polisie, lt.kol. Andrè Traut, sê die polisie het geen rekord van die brand nie.