SUID-AFRIKA se krieketspan beskou sy opwarmingswedstryde as net so belangrik as enige van die Wêreldbeker-wedstryde. Die Proteas speel twee opwarmwedstryde voordat hulle Engeland op 30 Mei in die eerste wedstryd van vanjaar se Wêreldbekertoernooi in Londen pak. “Die ideaal sou wees dat ons nou reeds eendaagse wedstryde kan speel,” het die Proteas se afrigter, Ottis Gibson, gesê. “Ons gebruik tans die tyd tot ons beskikking om ons voorbereiding af te sluit en die twee opwarmingswedstryde is vir ons baie belangrik. “Ons beskou daardie twee wedstryde as deel van die Wêreldbeker-toernooi,” het Gibson verduidelik. Suid-Afrika vertrek Sondag na Engeland en sy eerste opwarmingswedstryd is Vrydag 24 Mei teen Sri Lanka in Cardiff. Twee dae later, op Sondag 26 Mei, speel die Proteas in hulle tweede opwarmingswedstryd teen die Windies in Bristol. Nodig “As wedstrydoefening sal dié twee wedstryde baie vir sommige spelers beteken. Spelers wat lanklaas ’n wedstryd gespeel het, sal dan speelkans kry. “Hashim Amla is een van die manne wat wedstryd­oefening nodig het. Daar is egter ander spelers wat dit as ’n ruskans kan gebruik,” het Gibson bygevoeg. “Faf (du Plessis) sal uitsit en (Imran) Tahir het nie nou tyd op die veld nodig nie. Hy moet vir eers ontspan.” Die opwarmingswedstryde sal Gibson wys of al sy spelers fiks en sonder beserings is. Quinton de Kock sal ook gerus word.