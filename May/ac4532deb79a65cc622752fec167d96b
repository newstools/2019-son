DIE Wes-Kaap skiet nie te kort aan talent nie. “Kyk hoeveel Idols-wenners en wenners van ander talent-kompetisies kom uit die provinsie. Ons hét talent,” meen die aangewese premier van die Wes-Kaap, Alan Winde. Winde word Woensdag formeel die eerste burger van die provinsie en het met Son op Sondag oor ’n paar van sy planne gesels. Volgens hom fokus die departement van onderwys nie meer so erg op die ou Stem-vakke, oftewel wetenskap, tegnologie, ingenieurswese en wiskunde nie, maar die fokus is nou ook op Steamac. Dit sluit nou landbou, kuns en kodering in. Winde sê: “Nie almal van ons gaan dokters, wetenskaplikes en ingenieurs wees nie. Ons moet vra hoe die middelinkomstepersoon die kunste kan gebruik om ’n loopbaan te maak.” Hy sê die kunste moet ontwikkel word sodat dit werk kan skep. Winde meen ons moet ook op kodering fokus. “Ons is die tech-hoofstad en moet meer doen rakende coding en waar dit op skool inpas.” Met sowat 300 000 mense wat uit landbou ’n inkomste kry, reken Winde ons moet ons afvra of jong mense voorberei word vir dié bedryf. “Wat is die toekoms van landbou? Daar is voedselsekerheid en voedseltegnologie. Masjinerie speel ’n rol, maar het ons die vaardighede om dit te bou, onderhou en te verkoop aan die res van Afrika?” Hy sluit af: “Belê ons in jong mense om ’n rol te speel hierin? Om jong mense voor te berei vir die toekoms is ’n groot deel van wat ’n regering moet doen.”