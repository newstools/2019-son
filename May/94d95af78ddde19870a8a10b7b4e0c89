DIE wêreldbekroonde Rooi Kruis-kinderhospitaal is bekend vir sy diens aan pasiënte wat dit nie breed het nie. Om seker te maak die kleintjies kry so gou moontlik die mediese behandeling wat hulle nodig het, word die hospitaal se ongevalle­sentrum uitgebrei en opgegradeer. Die hospitaal het dié nuwe projek vandeesweek met ’n spoggeleentheid saam met sy skenkers, hospitaalpersoneel, pasiënte en ander rolspelers gevier. Dr. Nomafrench Mbombo, die Wes-Kaapse minister van gesondheid, was een van die rolspelers. Mbombo sê die kinderhospitaal speel ’n positiewe rol in die uitvoering van die Kinderwet en die Grondwet in geheel. “Die Grondwet bepaal dat geen mens by die ongevalle-eenheid van ’n hospitaal weggewys mag word nie. Dié hospitaal is ’n goeie voorbeeld van die wet. Ook gee hy elke kind die reg op lewe.” Een van die kinderpasiëntjies is Camilla Guti (7) van Zimbabwe. Dié kind het self haar lewensverhaal met Son op Sondag gedeel. “Ek het ’n breingewas gehad toe ek ses jaar oud was. “Die dokters het my gehelp en die gewas uitgehaal. Nou is ek gesond en fine. “Baie dankie aan ál die dokters en nurses wat na my omgesien het.” Sasha Louw vertel van Kiara, haar dogter, se seldsame siekte en hoe die Rooi Kruis-kinderhospitaal se deure altyd oop is vir hulle. Kiara kon sedert haar geboorte nie op haar eie asemhaal nie. Sasha het op vyf maande uitgevind sy haal namens Kiara asem. Die hospitaalpersoneel het haar bygestaan met Kiara se bevalling. “Ons was ’n hele maand in die hospitaal. Nadat ons ontslaan is, het Kiara op ’n dag net opgehou asemhaal,” vertel die jong ma emosioneel. “Ons het die hospitaal gebel en hierheen gerush. By die emergency-saal se deur het hulle oorgevat. “Hulle het my kalmeer en Kiara gou gehelp. Die personeel is altyd so behulpsaam.” Mujahid George was die seremoniemeester by die event, maar het ook sy eie ervaring as kind by die hospitaal gedeel. Die teiken vir die projek beloop R102 miljoen. Tot dusver het die Rooi Kruis-kinderhospitaal se trust R41 miljoen ingesamel. Randall Titus, voorsitter van die trust, sê elke rand wat hulle in­samel, word vir projekte gebruik. Hy het die skenkers bedank vir hulle goedhartigheid. Die nuwe ongevallesentrum se opgradering en uitbreiding sluit gespesialiseerde eenhede vir brandslagoffers in, asook kamers vir kinderveiligheid en gesinsberading. Die projek sal na verwagting in 2021 afgehandel wees.