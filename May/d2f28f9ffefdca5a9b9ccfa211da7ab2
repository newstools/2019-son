CALITZDORP. – ’n Snaakse gevoel het haar gedruk om daai oggend koffie en brood vir haar dogter te vat. Só vertel ’n droewige Katrina Horn, die ma van Elsie Prins (31). Son het onlangs berig Prins het na bewering nalatig opgetree teenoor haar gestremde seun, Diego (15). Horn vertel oor laas Saterdag: “Daai oggend het ek opgestaan en net gevoel ek moet vir Elsie koffie en brood vat. “Sy bly in haar eie bungalow. Toe ek daar kom, sien ek haar koppie hang net so van die bed af. “Met die koffie in die een hand het ek met die ander hand probeer om haar kop op te lig. “Terwyl ek haar optel, slaan sy haar arms om my lyf en haar oë gaan oop. Ek vra toe nog of sy my kan sien. “Toe gaan haar oë weer toe en haar arms val slap. Sy het in my arms gesterf.” Horn sê Prins het vermoedelik aan TB gely, maar wat haar dogter ook al was, sy bly haar dogter. Sy sê: “As ek nie daai voorgevoel gehad het nie, het ek nooit die voorreg gehad dat sy in my arms gesterf het nie. Horn sê: “Haar seun is nou oukei. Hy is in die sorg van ’n vrou, Anna Beginsel.” Beginsel het aan Son gesê die welsyn het Diego besoek na Son se berig en sy lot sal ná die begrafnis bepaal word.