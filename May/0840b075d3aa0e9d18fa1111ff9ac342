DIE verkiesingsuitslae wys in dié stadium die DA sal die Wes-Kaapse wetgewer bly. Dit volg ondanks die feit dat die Blou Masjien stemme aan Patricia de Lille se Good-party en die Vryheidsfront Plus (VF+) afgestaan het. News24 voorspel die DA sal vir nog ’n termyn regeer hoewel dié party tot dusver minder as die 57% van die stemme gekry het wat hy in 2014 se verkiesing gehad het. Die DA se premiers­kandidaat, Alan Winde, het gistermiddag gesê dis nog te vroeg om hom die premier te noem. Hy sê: “Sover lyk dit asof ons meer as 51% gaan kry, maar daar bestaan altyd die moontlikheid dat een of ander distrik met crazy uitslae na vore sal kom.” Die ANC sal na ver­wagting steun verloor en minder as 30% kry. Hy het in die vorige plaaslike verkiesing 34% gehad. Antie Pat se nuweling, die Good-party, sal hoop om die EFF se gat skop met sowat 4%, terwyl die rooi barette sowat 3,6% van die stemme sal kry. Ommeswaai Dit lyk luidens die voorlopige uitslae asof die Good-party veral in Beaufort-Wes redelik baie stemme getrek het. Ebrahim Rasool, die hoof van die ANC se Wes-Kaapse verkiesings­veld­tog, sê hy bly optimisties dat die Kaapse metro se uitslae ’n groot ommeswaai gaan bring wanneer areas soos Nyanga, Guguletu en Khayelit­sha klaar getel is. Intussen sê die Onaf­hanklike Verkiesings­kommissie (OVK) hy gaan ’n sample-oudit by sekere stemlokale uitvoer. Dis om vas te stel of daar mense is wat Woensdag meer as een keer gestem het. Dié aankon­diging is gister­middag gemaak nadat partye gekla het die kiesstelsel maak dit vir voters te maklik om meer as een keer te stem. Mawethu Mosery, ’n verkiesings­beampte van die OVK, sê 20 mense is vroeg gister­oggend in KwaZulu-Natal vir double voting aan­gekeer. Die voorsitter van die DA se federale uitvoerende raad, James Selfe, het gister gesê daar is genoeg bewyse dat sekere mense moontlik meer as een keer gestem het. Angus McKenzie, Bonte­heuwel se DA-raadslid, sê hy het besluit om dié bewerings te toets toe dit onder sy aandag gebring is. McKenzie sê hy het Maandag tydens ’n spesiale stemming sy kruisies gaan trek. Hy vertel: “Ek het Woens­dag die ink op my duim skoongevee en is toe na ’n ander stemlokaal waar my ID gescan is. “Ek het ’n printout gekry toe word ek aangesê ek is by ’n ander stem­lokaal geregi­streer, maar ek kan by hierdie stemlokaal ook stem. “Kan iemand vir my sê waar­mee die OVK hier besig is?” McKenzie sê hy het nie ’n tweede keer gestem nie, maar dit is duidelik hy kon dit gedoen het as hy wou. Ander partye – onder meer die EFF, ATM, Cope en UDM – het ook hulle mond uitgespoel oor hoe “onregverdig” die stemproses was. Teen druktyd laat gister­middag, was meer as 70% van die stemme in die Wes-Kaap reeds getel. In die Wes-Kaap het die DA toe voorgeloop met 55,33%, gevolg deur die ANC met 28,66%, die EFF met 3,76% en die Good-party met 3,07%.