ORDERICK Lucas van Eersterivier is ’n dag ná sy ouma se birthday vermoor en dieselfde dag nog met ’n suitcase in ’n drein naby haar huis gaan dump. Dís die getuienis wat die hof Vrydag gehoor het in die borgtog-aansoek van Orderick se vermeende moordenaar, Melvin Volkwyn. Die kind se ontbinde lyk is op 2 April in die drein in Wittebolstraat gevind. Seuns in die straat het die drein weens die stank en ’n swerm vlieë opgelet. Verwurging Orderick is uitgeken aan die klere wat hy met sy verdwyning nege dae tevore aangehad het. Weens die ontbinding kon die oorsaak van sy dood nie 100% bepaal word nie. Volgens die nadoodse ondersoek kan dit verwurging wees. Volkwyn – na bewering ’n dwelm­verslaafde, gay haarkapper – soek bail, maar die staat staan dit teen. Die aanklaer, Nathan Adriaanse, het die hof daarop gewys dat die klagte teen Volkwyn ernstig is. Daarna het die hof gehoor hoewel die saak op omstandigheidsgetuienis berus, is dit ’n sterk een. Talle ooggetuies het dieselfde tydlyn van gebeure verklaar. Die getuies se verklarings is in die ondersoek­beampte, AO Koos van Wyk, se affidavit aan die hof uitgelees. Meer as vier mense sê hulle het Orderick laas in Volkwyn se sorg gesien. Volgens die getuies het Davideen Lucas, Orderick se ma, hom in Volkwyn se sorg geplaas toe ontstoke lede van die gemeenskap haar oor ’n gesteelde foon getakel het. Dié voorval het die middag van 24 Maart voor een van die getuies se huis plaasgevind. Davideen het glo vir die getuie koek geneem. Cornelia Lucas, Davideen se ma, het daardie dag haar 50ste verjaardag gevier. Verskeie ander oogge­tuies sê Volkwyn het 00:40 nog met Orderick op sy heup rondgeloop. Een persoon het die kind nog omstreeks 01:00 op Volkwyn se bed gesien. Volkwyn is op 25 Maart om streeks 04:00 met die suitcase gesien. Uitgevra Iemand wat saam met Volkwyn op een perseel gewoon het, sê toe Volkwyn vir ’n week nie opdaag nie, het hulle sy goed bymekaar­gemaak om dit te pak. Sy suitcase was nie daar nie. Dis steeds missing. Van Wyk sê toe Volkwyn oor die tas uitgevra is, het hy gesê hy’t dit vir ’n vriendin gevat. Sy ontken dit. Volkwyn se verlede is ook nie vir hom ’n pluspunt nie. Hy is drie keer vir petty crimes soos winkeldiefstal opgetel. Twee keer het hy ’n vals naam gegee en een keer was hy sewe maande voortvlugtig. “As hy vir sulke misdade nie opgedaag het vir hof nie, wat dan nog vir moord?” lui Van Wyk se verklaring. Die saak is Woensdag weer in die hof.