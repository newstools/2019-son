’N STAATSGETUIE het gister getuig hy moes in sy bure se jaart skuiling gaan soek toe daar op sy familielede se huis losgebrand is. Die man (31) het getuig in die moordverhoor van Bradley Berges (23) van Schauderville en Given Cornelius (27) van Booysenpark. Hulle word daarvan verdink dat hulle Reagan Russell en Reagan Fourie op 4 November 2017 by ’n after-tears-byeenkoms in ’n garage in Dinsmoreweg, Schauderville, doodgeskiet het. Die after-tears is gehou ná die begrafnisdiens van Keith Bowkers. Die getuie, ’n familielid van Bowkers, is in witness protection. Hy het getuig die aand van die after-tears het hy en sy girlfriend buite die garage gaan staan omdat hy nie in ’n paartie mood was nie. Volgens hom het sy broer ná ’n rukkie uit die garage gekom en saam met ’n vriend straataf gestap. Die getuie het gesê hy het agter sy broer-hulle aan gestap en sy girlfriend aangesê om terug te gaan na die geselligheid in die garage. Herken Hy het getuig terwyl hy nog op sy broer-hulle se hakke was, het Berges en Cornelius verby hom gestap­. Volgens hom het hy hulle herken omdat die straatlig geskyn het. Die motors in die straat het ook met hulle ligte aan gery. Die getuie het gesê toe Berges en Cornelius vanuit die teenoorgestelde kant aangestap gekom het, het hy weg van die sypaadjie beweeg omdat hy geweet het hulle twee is op pad om iets te gaan aanvang. Volgens hom het Berges ’n top en half moon cap aangehad. Hy het gesê Cornelius het ’n geel hoodie jacket gedra. Volgens die getuie was die hoodie net gedeeltelik oor sy kop getrek. Klap Die getuie het gesê Berges­ en Cornelius was kwalik verby hom toe hulle albei op die garage begin skiet. “Ek dink nie hulle het my gesien nie. “Hulle fokus was meer op dit wat hulle wou doen.” Die getuie het gesê toe die skote begin klap, het hy by hulle neighbour se jaart ingehardloop. Hy het getuig toe Berges en Cornelius klaar geskiet het, het hulle teruggehardloop in die rigting waaruit hulle gekom het. Hy het toe weer hulle gesigte gesien. Volgens die getuie het hy toe oor die muur gespring, sy broer se motorbike uit die pad gestoot en die garage se deur toegetrek. Toe adv. Garth Baartman, die staatsaanklaer, by die getuie wou weet wat hy dink die rede vir die skietery was, het hy geantwoord die skieters het dalk gedink Keith se vriende is in die garage. Volgens die getuie was hy op 28 November 2017 betrokke by ’n foto-uitkenningsparade. Hy het gesê hy het Berges en Cornelius toe uitgeken. Die getuie het gesê tydens nog ’n foto-uitkenningsparade, dié een op 1 Desember 2017, het hy Corne­lius ook aan die polisie uitgewys. Die saak dien voor regter Irma Schoeman.