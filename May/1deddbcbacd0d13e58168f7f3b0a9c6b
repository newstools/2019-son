NET as jy dink dinge kan nie erger gaan met Metrorail nie, dan gaan dit tog erger. Gister was treine weer ure laat nadat ’n pantograaf (oorhoofse draadkoppeling) gebreek het. Talle treine het op die Monte Vista-lyn gestaan sonder dat enige aankondigings gedoen is oor wat aangaan. Metrorail het wel ’n boodskap oor die probleem via SMS uitgestuur, maar die mense het steeds nie geweet hoe lank dit sou vat om reg te maak nie. Vertragings Ná meer as ’n uur se gewag, het die pendelaars maar begin stap. Volgens Riana Scott, ’n woordvoerder van Metrorail, het twee van hulle treine pantograaf-probleme ontwikkel. Die een trein het buitekant die Kaapstad-stasie gaan staan en die ander een naby Esplanade. “Dit het veroorsaak dat daar vertragings was. Tegnici het hard gewerk om die probleme uit te sorteer,” verduidelik sy. Net platforms 1 tot 11 en 20 tot 24 kon gebruik word terwyl daar aan die probleme gewerk is. Die treine was tussen een en twee ure vertraag.