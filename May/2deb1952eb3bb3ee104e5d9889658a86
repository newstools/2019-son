DIE ouers van ’n vyfjarige seun het gister op sy uitgebrande oorskot afgekom ná ’n verwoestende brand die vorige aand. Hulle was onbewus daarvan dat hulle seuntjie in die brand gesterf het wat hulle huis in puin gelê het. Die geskokte ouers, Meimona en Kamalodien Meyer, het gisteroggend na die afgebrande huis teruggegaan om op te ruim. Dis toe dat hulle op die vyfjarige Kamiel se uitgebrande lyk onder die bed afkom. Matras Volgens die seun se hartseer pa het die brand omstreeks 18:30 in een van die boonste kamers uitgebreek. Kamalodien sê: “Ons het in die voorkamer gesit. “My suster se kind het by die deur ingehardloop gekom en gesê dit brand in die boonste kamer. “Ek het opgehardloop na die kamer en die matras was in vlamme gehul. Ons het die vlamme probeer blus. “Die gemeenskap het ook gehelp. Toe die brand amper klaar was, het die brandweer daar aangekom. “Hulle het net die dak nat gespuit om die vlamme te blus. “Hulle het nie eens die huis deursoek om te kyk of daar enige beseerdes of mense in die huis is nie. “Ek was onder die indruk iemand het my seuntjie uit die huis geneem. “Ons het gisteraand heeltyd na hom gesoek. “Ek was so geskok en alles was so deurmekaar.” Volgens Kamalodien vermoed hulle dat die seun bang was en onder die bed weggekruip het toe die brand ontstaan het. Volgens Angus McKenzie, die wyksraadslid in Bonteheuwel, is die voorval baie tragies en sal die Stad Kaapstad die familie ondersteun. McKenzie sê: “Die brand-en-reddingsdienste was op die toneel. “Hulle het die brand geblus en die volgende oggend het die ouers op die seuntjie se lyk afgekom. Die polisie het die toneel afgesper en hulle forensiese span het die toneel ondersoek.” Jermaine Carelse, ’n woordvoerder van die brand-en-reddingsdienste, sê: “Daar was twee brandweerwaens op die toneel en ’n nooddiensvoertuig om die brand te blus. “Die oorsaak van die brand is nog onbekend.” Siyabulela Malo, ’n polisiewoordvoerder, het bevestig dat die forensiese span die toneel ondersoek het. “Die oorskot van ’n vyfjarige seuntjie is gisteroggend gekry nadat hy sedert Woensdagaand ná die brand vermis was.” ’n Geregtelike doodsondersoek is begin.