SHAUN Bartlett was een van Bafana Bafana se dodelikste strikers en weet ’n ding of twee van wat dit verg om die Afrikabeker te wen. Hy was lid van die seëvierde Bafana Bafana-span wat die beker in 1996 ver­ower het. Hy’t twee doele in die groepfase aangeteken. Bartlett, wat deesdae ’n hulpafrigter van Kaizer Chiefs is, glo die 2019-span van Stuart Baxter (afrigter) sal vanjaar as die kampioen van Egipte af terugkeer. Die Suid-Afrikaners begin hulle veldtog op 24 Junie teen die Ivoorkus. “Ons het ál die nodige kundigheid sowel as die spelers om die beker te wen. Baxter het ’n goeie groep spelers gekies,” het Bartlett gesê. “Dis nou net ’n kwessie van ons moet in elke wedstryd ons planne uitvoer en fokus op die taak wat voorlê.” Oor waarom hy nie meer ’n lid van Bafana Bafana se afrigtingspan is nie, sê Bartlett: “Ek is nie weer genader nie. Ek is egter bly dat Baxter vir Mark Fish as een van sy tegniese spanlede nader­getrek het.” Bartlett het in die kwalifiseringsronde vir dié jaar se toernooi by Bafana Bafana uitgehelp. Al het Chiefs in 2018-2019 se PSL-seisoen swak gevaar, sê Bartlett sy job by die Amakhosi is veilig. “Soos sake nou staan, berei ek en Ernst Middendorp (hoofafrigter) die span voor om op 27 Julie in die Carling Black Label Cup teen Orlando Pirates te speel.”