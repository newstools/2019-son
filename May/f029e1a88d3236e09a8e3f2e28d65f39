DIE Oostelike Provinsie-rugbyspan het dié naweek sy eerste oorwinning in die SuperSport Rugby Chal­lenge behaal. Die Olifante het Suidwestelike Distrikte (SWD) in die Wolfson-stadion in die Baai met 59-31 geklop. Die OP, wat weer speel soos ’n span wat na sukses streef, het nege drieë gedruk. Die Olifante se afrigter, Chumani Booi, is baie te­vrede met dié eerste oorwinning. Booi sê egter die span se spel vereis nog heelwat skaafwerk. Hy sê: “Ons skrums en lynstane was goed. Die belangrikste is dat ons as ’n eenheid gespeel het. “Die voorspelers en agterspeler het ’n goeie eenheid gevorm. Dís waarom ons soveel drieë kon druk.” SWD het egter teruggekap, en dít, sê Booi, is iets wat hulle voortaan sal moet probeer voorkom. Hy sê: “Ek voel SWD het teruggekom omdat ons net 60 minute ons beste gegee het. “Dis natuurlik omdat die spelers nog nie almal wedstrydfiks is nie. “Baie van hulle het lank laas mededingende wedstryde gespeel. Dit sal ver­beter met elke wedstryd.” Booi sê dié oorwinning het die spelers se selfvertroue gelig – veral omdat die span verlede seisoen geen van sy wedstryde in dié kompetisie gewen het nie. Hy sê: “Die span het ’n goeie oorwinning teen ’n mededingende teenstander nodig gehad. “Ná die oorwinning voel almal goed. Dit help ons fokus op ons volgende wedstryd teen die Cheetahs. “Ons moet net leer om die voet op die versneller te hou. “Ons het goed verdedig en voordeel opgebou, maar teen die 60ste minuut was dit moeiliker. “Ek weet dis weens ’n tydelike gebrek aan fiksheid, maar ons sal vinnig moet regruk om die volle 80 minute te speel en wedstryde vroeg te wen.” Die OP pak die Cheetahs Saterdag in die Nelson Mandela­baai-stadion in Port Elizabeth.