DIE champs het gepraat, en sommer big time ook! Progress het Evergreens se ondersteuners Saterdag in ’n stampvol Rosemoor-stadion in George tjoepstil gespeel. Dit was toe hy die tuisspan in ’n Premier­liga-wedstryd van die Suidwestelike Distrikte met 47-26 geklop het. Dit is Evergreens se eerste nederlaag ná sewe­ wedstryde, en behoort ook as ’n wake-up call vir hulle te dien. Daar lê harde werk voor vir die span van Granville Campher (afrigter) voordat hy aanspraak kan maak op Progress se titel. Progress se kaptein, Brianton Booysen (haker) was aan die spits met twee van sy span se sewe drieë. Harsingskudding Die woelige Booysen was soos ’n tier in die los- en vaste spel en het nou en dan selfs kantlyn toe geskop. En toe Eric Zana (losskakel) die veld in die tweede helfte weens harsingskudding verlaat het, het einste Booysen die skopwerk kantlyn toe oorgeneem. Booysen sê: “Dit was beslis ’n baie goeie vertoning. Ons harde werk werp nou vrugte af.” Ander uitslae: Progress 47, Evergreens 26; Heidelberg 38, Blanco 5; Bridgton 77, Jaguars 14; Groot-Brak 39, Maori’s 21; Crusaders 38, Silver Stars 3.