DIT was altyd haar pastoor-man se droom om eendag ’n safe house­ in die Baai se Northerns te open. Daardie droom van past. Norman Plaatjies (60) is in Julie 2017 verwesenlik. Dit was toe die departement van maatskaplike ontwikkeling ’n sertifikaat aan hom en sy vrou, Jacque­line (55), uitgereik het. Dié dokument het bevestig dat hulle safe house, Siyakatala Child and Youth Centre in Timothy Valley, amptelik geregistreer is. Maar net ’n week later het die liefde van haar lewe voor haar oë in ’n plas bloed gesterf nadat booswigte hom in die einste safe house geskiet het. Maar ondanks ál die teëspoed het Jacqueline besluit om nie agteroor te sit nie. Sy het haar moue opgerol en – dié keer vrou-alleen – ingespring en voortgegaan om haar gemeenskap te dien. Nadat Norman op 24 Julie 2017 vermoor is, het werksaamhede by Siyakatala vir nege maande stilgestaan. Jacqueline het Vrydag ’n trane­rige onderhoud met Son op Sondag gevoer. Sy sê: “Ek was daai tyd gebroke. My lewe het stilgestaan. Ek het geen inkomste gehad nie en mense het my bejammer.” Dit was nooit nodig dat hulle geld of kos hoef te bedel nie, sê Jacqueline, want Norman was die broodwinner. Sy vertel: “Ek het seergekry. Soms het ek gewonder of ek mense wat my uiteindelik sal seermaak, nog moet help. “Wanneer ek uitgegaan het, moes ek lag voor mense, maar binne was ek stukkend. Ek huil baie aande nog.” Jacqueline sê sy het die aand van die moord op Norman by haar dogter in Jacksonville gaan woon. “Ek moes daar wegkom, want ek sou nooit kon aanbeweeg nie,” verduidelik sy. Sy sê wanneer sy jong outjies met guns sien rondloop, herleef sy daardie noodlottige voorval. Jacqueline het onmiddellik ná die moord op Norman vir ses maande sielkundige berading ontvang. Sy vertel: “Die sielkundige het gesê ek kan eers weer met Siyakatala aangaan sodra ek gereed is. “Ek het die medikasie ná die ses maande gelos omdat ek beter gevoel het.” Sy bestempel die safe house, wat sy nou in haar dogter se huis bedryf, as “up and running”. Jacqueline sê ná die trauma wat sy verduur het, verstaan sy mense wat haar met hulle probleme raadpleeg, baie beter. Sy deal onder meer met geweld teen vroue en kinders en huis­moles, want “die Here het dit op my pad gebring om mense te help”. Jacqueline sê al is sy deur hel, wil sy jong mense steeds help om dwelmmisbruik te oorkom. As haar man se killers daardie aand nie gedrug was nie, reken sy, sou hy nog geleef het. Jacqueline sê: “Ek wil ons kinders red voordat dit te laat is. Ons het baie talentvolle kinders hier.” Sy sê hoewel daar tans sowat 10 safe houses in die Northerns is, is daar steeds ’n behoefte omdat misdaad so alledaags is.