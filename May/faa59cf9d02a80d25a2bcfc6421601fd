STELLENBOSCH FC se ster-spelers gaan nêrens­ heen nie. Dís die prentjie wat geskets word nadat die afrigter Steve Barker se Stellenbosch-span tot die Premierliga bevorder is. Barker-hulle het Sondag op Idas Valley met 0-0 gelykop gespeel teen Maccabi FC. Die span het sodoende die Nasionale Eerste Liga-titel gewen. Boonop het Stellies se doelevraat, Iqraam Rayners, met die Golden Boot weggestap. Hy het dié seisoen met 19 doele afgesluit. Volgende seisoen gaan Rayners ongetwyfeld groot golwe in die PSL maak. Sy spoed en fisieke spel maak dit moeilik om hom te stuit. Barker is lank genoeg in die game om te weet niks in sokker is permanent nie. Hy het tog gesê daar is geen kommer oor sy spelers se lojaliteit teenoor die klub nie. Son verneem ’n paar PSL-grotes steek reeds voelers uit. Rayners beklemtoon hy is vir eers gefokus op Stellenbosch – niks anders nie. “Kyk wat beteken dit vir die fans. Dis vir hulle wat ons die veld vat,” het Rayners verduidelik. “Ek en my span word hier waardeer en ons is hier gelukkig.” Intussen word Mthethwa fyn dopgehou deur die Glamour Boys van Kaizer Chiefs. Die speler het op sy beurt gesê hy is gelukkig met die sege. “Dankie aan die Hemelse Vader vir die geleentheid wat ons nou kry. Dis baie vleiend dat groot klubs na jou kyk, maar ek is toegewy aan Stellenbosch.” Mthethwa het wel bygevoeg: “Kyk, in sokker en in die lewe weet jy nooit wat kan gebeur nie.” Intussen het Stellies se kaptein, Jarrod Moroole, gesê hy is trots op sy spelers. “Dit was ’n ware span­poging. Wie sou ooit kon dink ons sou vandag liga-sukses vier? Dis fantasties,” het Moroole gesê.