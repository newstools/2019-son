MELIKHAYA Frans moes kliphard werk om die Oostelike Provinsie se kampioen te word. Frans het die Freedom Run-padwedloop oor 10 km in Motherwell, Port Elizabeth, Saterdag naelskraap gewen. Dié wedloop is ook die OP se byeenkoms oor 10 km. Frans (Ikha­mva) het in 29.08 minute gewen, net ’n kortkop voor David Ma­nja (Nedbank). Frans is baie goed op dreef. Die vorige Saterdag het hy ’n uitstekende vyfde plek in die Two Oceans in Kaapstad behaal. Hy het Saterdag weer met sterk teenstand te doen gekry, maar ná 7 km saam met Manja van die ander atlete weggebreek. Hulle het die pap dik aangemaak en Frans het die wenpaal net-net eerste gehaal. Te danke hieraan kon Frans die prysgeld van R12 000 in sy sak steek. Hy sal hom nou toespits op sy voorbereiding vir die Riga-marathon volgende maand in Letland. Mkhonderwa Rudo van Zimbabwe het die vroue­afdeling in 34.20 gewen. Sy is gevolg deur die Phalula-tweeling, Diana-Lebo (34.27) en Lebogang (35.35). Van die OP-vroue het Ntombesinthu Mfunzi die beste gevaar. Mfunzi was vyfde in 36.06. DIE UITSLAE IS: Senior mans: 1. Melikhaya Frans (Ikhamva) 29.08; 2. David Manja (Nedbank) 29.08; 3. Thabang Mosiako (Boxer Superstar) 29.32. Senior vroue: 1. Mkho­nderwa Rudo (Indv) 34.20; 2. Diana-Lebo Phalula (Boxer Superstar) 34.27; 3. Lebogang Phalula (Boxer Superstar) 35.35. Junior MANS:  1. Mpumelelo Ligwa (Indv) 30.35. Junior Vroue: 1. Anja Webber (St. Albans) 43.11.