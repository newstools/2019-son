QUADE Cooper en Will Genia staan Vrydag breed in die pad van ’n oorwinning vir die Stormers. Dít is die mening van Paul Feeney, ’n hulpafrigter van die Stormers. Die Kapenaars speel Vrydag in Melbourne teen die Rebels in die Superrugbyreeks in hul laaste toerwedstryd. Feeney het gister in ’n telekonferensie uit Australië gesê: “Hulle (Cooper en Genia) is twee van die beste spelers in die wêreld in hulle posisies. “Dit is om soos teen ’n Justin Marshall en Dan Carter van die Crusaders te staan te kom. “Quade en Will hou die sleutel vir die game wat hulle graag teen ons wil speel. “Ons moet seker maak ons plaas hulle onder druk. Ons kan nie bekostig om hulle tyd en ruimte te gee nie. “As ons dit toelaat, is daar net een ding wat in dié game gaan gebeur,” het Feeney gewaarsku. Genia spog met 100 toetse vir die Wallabies, terwyl Cooper 70 keer in toetse vir Australië uitgedraf het. Daarteenoor het die Stormers twee groentjies, Herschel Jantjies en Jean-Luc du Plessis, onderskeidelik in die nr. 9- en nr. 10-trui. “Ons skrumskakels (Jantjies en Justin Phillips) is nog baie jonk. Dit is hulle eerste jaar in Superrugby. “Ek glo hulle is vinnig besig om hulle voete te vind. “Ek dink Herschel is ’n freak wanneer hy met die bal in die hand hardloop. “Sy taktiese skoppe het baie verbeter. Sy balverspreiding onder druk is ook goed. Ek is gelukkig met hoe albei skrumskakels verbeter het.” Feeney sê Du Plessis se taak is om die spel soveel moontlik te dikteer. “Ek is gelukkig dat hy nou baie meer game time kry. Daar is egter nog ’n bietjie werk om te doen. “Dis ook goed dat ons backline meestal dieselfde bly sodat ons continuity in die backs kan kry.” Feeney het ook laat blyk daar is nog nie sekerheid oor wie die span gaan lei in die afwesigheid van Siya Kolisi nie. Die span word môre aangekondig. “Al is Siya nie daar nie, het ons nog baie ervaring met manne soos Steven Kitshoff, Bongi Mbonambi en Frans Malherbe. “Die slotte en losvoorspelers is ’n bietjie onervare. Ernst van Rhyn, Cobus Wiese en Salmaan Moerat is ons opsies op slot.”