RUANN Visser se boksgeveg Saterdagaand in Karlsruhe, Duitsland, is ’n absolute mors van geld en tyd. Die Suid-Afrikaanse swaargewigkampioen kom dan oor ses rondes teen ’n paloeka genaamd Madars Trivols van Letland te staan. Trivols het nog net drie gevegte in die beroepskryt gehad waarvan hy twee keer uitgetel is. Visser, daarenteen, het 16 gevegte gehad waarvan hy net 2 verloor het. Visser se keuse van teenstander dui dus eintlik op ’n klug. In sy laaste geveg (teen Elvis Moyo van Zimbabwe) is Visser oorskadu en dit lyk nou asof hy ’n maklike uitweg kies om weer op die wenpad te kom. In dié geval kon hy mos net sowel in Suid-Afrika ’n “mak­like” teenstander gekies het. Visser gaan absoluut niks bewys deur Trivols te klop nie. Trouens, om ’n oorwinning op ’n skinkbord te kry gaan niks vir sy loopbaan beteken nie. En as dít die tipe teenstand vir Suid-Afrika se swaargewigkampioen is, is dié afdeling tot rommelstatus verdoem.