OUERS van leerders by ’n laerskool in Uiten­hage dreig om weer die skool se hekke te sluit as daar nie gou gehoor gegee word aan hulle demands nie. Hulle eis die onderwys­departement moet optree teen ’n gr. 3-onderwyseres wat na bewering van leerders verwag om haar voete en skouers te massage – en dít nogal in skooltyd. Vloek Daar word ook beweer dié onnie het ten aanskoue van leerders ’n ander onder­wyser op die skoolterrein van die Primêre Skool CW Hendrickse in Rosedale aangerand. Nog bewerings is dat sy op die kinders vloek en vir hulle ongemagtigde medikasie injaag. Vrydag het afgevaardigdes van die onderwysdepartement met ouers vergader nadat die ouers die skool se hekke gesluit en onderrig ontwrig het. Hulle moes hulle klagtes oor die onnie op skrif stel. Daar is toe aan die klaers belowe hulle sou Maandag terugvoer kry. Maar Irving Minnie, ondervoorsitter van die skool se beheerliggaam, het gesê die ouers het teen gister nog niks van die departement gehoor nie. Volgens hom het hulle van die waarnemende skoolhoof, AG Recit, verneem die departement skenk nog aandag aan die probleem – dié keer op provinsiale vlak. Minnie het benadruk die ooreenkoms was dat die ouers Maandag ’n antwoord kry – en as hulle nie gou ’n antwoord kry nie, gaan hulle wéér die skool se hekke sluit. Minnie sê hy het intussen van ouers verneem die onnie ter sprake is nog vol van haar selfde ou tricks en tantrums. Rachida Allie, ’n ouer, sê die departement het by monde van Recit gevra die ongelukkiges moet geduldig wees. Volgens Allie is die ontevredenes bang om weer onderrig by die skool te ontwrig, want die eksamen is om die draai. Maar sy het gewaarsku as die ouers teen Dinsdag nog niks van die departement gehoor het nie, gaan hulle die skoolhekke weer sluit.