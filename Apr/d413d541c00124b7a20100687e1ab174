DIE Khoisan reflection-program se Khoi Namxa-Sib Afrika-fees is hier. Eibid Koopman, feesorganiseerder, sê hulle is baie opgewonde om hulle kultuur te vier en hulle diepe erfenis te deel met die jonger geslag. Koopman sê: “Die tyd het aangebreek dat die Khoisan-nasie uiteindelik sy regmatige plek moet inneem en die nodige erkenning kry.” “Ons is baie bevoorreg om van ons oudste leiers by die fees te hê. Leiers soos Mama Katrina Esau (N/aungkusi Taalskool Khomani San) en dr. Leon Pretorius sal as sprekers optree.” Die dansgroep Khormani en die Hamtam-sitstappers kom vir die eerste keer in die Kaap optree – ál die pad van die Kalahari af. Daar gaan behoorlik gedans word dat die stof staan, so dra gemaklike skoene. Koopman belowe daar gaan sommer baie lekker makietie gehou word. Hierdie lekkerdans-fees vind vanaf 18 tot 22 April in die Gouda-gemeenskapsaal plaas. Die ander gaskunstenaars wat gaan optree, is: Blou Pakkie-man (van Tabakbaai), Lady C (van Piketberg) Bling Zebelon en Gaza (van (Tulbagh), Country Conquers (van (Greyton) en vele meer.