DAAR is geen beskutting teen die elemente van die natuur by skoolbyeenkomste nie. Só sê Farieda Wakefield, die prinsipaal van Primêre Skool Balvenie in Elsiesrivier. Met skoolbyeenkomste moet die leerders van dié laerskool in die bloedige warm son in die skool se vierkant sit omdat daar geen dak oor is nie. Tydens reënweer word byeenkomste gekanselleer. Maar daar is nou ’n silwer randjie om die donker reënwolke. Garden City Archway Foundation, ’n boumaatskappy wat skoolsale bou, het Balvenie Primêr genader met ’n proposal om die broodnodige skoolsaal te bou en terselfdertyd aangebied om R4 048 250 van die totale bedrag van die allemintige R7 815 000 wat die saal gaan kos, te skenk. Die planne daarvoor is klaar goedgekeur. Balvenie Primêr het sy deure in 1961 geopen en dien die gemeenskap van Elsies­rivier en omgewing reeds 58 jaar. Oudleerders sluit in welbekende openbare figure. Die skool se huidige leerdertal van 840 kom uit die omliggende Avonwood-landgoed, Clarke Estate, Eureka Estate, Balvenie Estate en so ver as Delft. Wakefield sê: “Die skool het altyd die skoolsaal as ’n prioriteit op hulle agenda geplaas wanneer dit by fondsinsamelings kom. “Maar dít is ’n uitdaging met die feit van die beperking wat die arm gemeenskap wat ons bedien, daarop plaas.” Bydrae Die Wes-Kaapse onderwysdepartement sal R3 516 750 voorsien en die oorblywende R250 000 word benodig. Balvenie Primêr doen ’n beroep op oudleerders, besigheidsmense, gemeenskapsleiers, organisasies en mense wat wil help met ’n bydrae om die skoolsaal ’n werklikheid te maak.