KROKODILTRANE is in die beskuldigdebank gestort toe klein Jeremiah Ruiters se veelvuldige beserings beskryf is. Sy ma, Abigail Ruiters, is een van die moordbeskuldigdes. Sy het haar hande voor haar gesig gehou om die trane te try wegsteek.Tog was haar snikke hoorbaar. Langs Ruiters was haar medebeskuldigde, Amee­rudien Peters. Sussies Hy het eers net voor hom uitgestaar. Maar toe die snikke langs hom harder raak, het hy sy hand opgesteek om die hof se aandag te kry. Ruiters se regsverteenwoordiger het gevra of die hof ’n tydjie kon verdaag; haar kliënt is ontsteld. Peters en Ruiters loop hof vir die moord op Jeremiah, hulle seuntjie, asook vir die mishandeling van sy twee ouer sussies. Jeremiah is op 12 Junie 2017 by Factreton se kliniek dood verklaar nadat Peters met hom daar opgedaag het. Die trane het begin rol toe die staat se forensiese patoloog, dr. Marna du Plessis, oor Jeremiah se beserings getuig het. Die kleintjie se lewe van 17 maande klink soos iets uit ’n riller. Twee dae nadat Jeremiah dood is, het Du Plessis die nadoodse ondersoek gedoen. Sy het bevind daar was veelvuldige en uitgebreide beserings aan die kind se liggaam. Dit was in verskillende fases van genesing. Du Plessis het ook bevind hy het ’n ernstige kopbesering opgedoen. Daar was bloeding rondom en/of binne die brein. “Ek het ook beserings aan die binnekant van sy neus opgemerk. Verder is vars bloeding binne die liggaam gevind.” Vuil Die seun het ook ’n besering aan sy ruggraat gehad. “Die formele X-rays wys daar was veelvuldige frakture in verskillende fases van genesing.” Du Plessis het verder getuig die kind se vel, hare en naels­ was vuil. Sy het ook oor sy lengte, gewig, liggaamsbou en voeding gepraat. “Hy was 0,78 m lank en het net 9,36 kg geweeg. Sy liggaamsbou was voldoende, terwyl sy voeding swak was. Andersins sou hy gewig aangesit het.” Du Plessis het in haar ondersoek ook bevind die binneste gedeeltes van die kind se oë en mond was bleek. “Hy het veelvuldige letsels aan sy kop, gesig, ken, boonste en onderste ledemate gehad.” Du Plessis het detail gegee oor ’n letsel aan sy voorkop. “Die wond bestaan uit ’n groot, wit litteken wat van die voorkop af na die punt van die neus strek.” Die patoloog het gesê die area by die punt van die neus het ’n pienk verkleuring gehad. Dit het gelyk of dit ’n nuwer letsel was. “Volgens die wonde kon ’n mens opmerk dat party ouer as die ander was,” het sy bygevoeg. “Die wit litteken was ongeveer twee weke oud, terwyl die pienk verkleuring sowat 24 tot 72 uur oud is,” het Du Plessis verduidelik. Volgens haar bevinding kon sy aflei die seuntjie is dood weens verskeie beserings en die gevolge daarvan. Die moordverhoor gaan vandag voort.