MARK Williams, voormalige Bafana Bafana striker, sê daar is geen easy draws in groot toernooie nie. Williams se reaksie volg nadat Bafana Bafana in ’n moeilike groep geloot is vir die Afrikabeker-toernooi wat op 19 Junie in Egipte afskop. Suid-Afrika is in groep B geloot saam met Marokko, die Ivoorkus en Namibië. Williams, wat in 1996 twee doele aangeteken het en Bafana­ die Afrikabeker-titel besorg het, beweer hy is oortuig die nasionale span sal goeie rekenskap van homself gee. “Kyk, dis nie ’n kwessie van of hulle in die groepfase kan kwalifiseer nie, maar liewer hoe ver hulle in die toernooi sal vorder,” het Williams gister uitgewys. “So, waarom maak ons so ’n bohaai oor die ‘group of death’? “Jy moet onthou, in groot toernooie soos dié is daar geen swak spanne nie. “My opinie is dat ons goed genoeg is om uit die groep te vorder. “Ons mikpunt moet wees om as wenner van die groep te kwalifiseer. Die volgende stap sal dan wees om te beplan en ons reg te kry vir ons teenstanders. “Met ons infrastruktuur en die geriewe tot ons beskikking móét ons eenvoudig ons stempel afdruk. “Ons moenie dan begin complain nie,” het hy bygevoeg. Williams het uitgewys dat hy nie ’n vroegtydige vloek oor Stuart Baxter, afrigter, en sy troepe wil bring nie. “Ek wil net sê as jy nie ’n impak gaan maak in die toernooi nie, moet jy loop. “Maar dit sal ons wel vertel of hy ooit die regte man vir die job was.” Bafana het versoek om sy kamp naby Egipte op te sit vir reisdoeleindes. Die span se veldtog begin op 24 Junie teen die Ivoorkus.