CHARNELLE McCrawl (10) se klere was alles bloedbevlek toe haar lyk toegedraai in ’n gordyn gevind is. Sy het ook bloed tussen haar bene gehad. Dr. Mandy Date-Chong, ’n forensiese patoloog vir die Wes-Kaapse gesondheidsdepartement, het gister hieroor in die Kaapse hooggeregshof getuig. Sy sê sy het op 20 Oktober 2017 omstreeks 11:00 by die toneel in die bosse by Primrose Park opgedaag waar Charnelle se lyk gevind is. “Die gordyn was om een van haar skoene en om haar nek gebind.” Haar onderklere is ook bebloed onder haar gevind. Die lykskouing is op 21 Oktober gedoen. Die gr. 4-leerder van die Primêre Skool Edendale in Manenberg is op 19 Oktober 2017 verkrag en vermoor. Haar ma se swaer, Carlo de Kock (32), het reeds skuld erken. Gekraak Date-Chong sê Charnelle se lyk was nog warm en die vlieë het daarop gepak. “Daar was beserings aan haar nek, kop en geslags­dele. Haar kopbeen was aan die regterkant gekraak en daar was talle klein krake oral op die kopbeen.” Die beserings aan haar vagina was ook baie erg, het Date-Chong gesê. De Kock staan tereg op klagte van ontvoering, verkragting, moord en dwarsboming van die gereg. Die staat soek ’n lewenslange vonnis vir hom. De Kock het aangedui hy wil nie dié vonnis hê nie. Die saak duur voort.