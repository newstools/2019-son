LOUIS Koen sê die Junior Springbokke se deelname aan die Vier Nasies-reeks was van onskatbare waarde vir die span se voorbereiding vir die Wêreldbekerreeks vir o. 20’s in Argentinië. Koen, hulpafrigter van die span, sê hy verwag ’n sterk aanslag van Namibië. Die twee spanne pak mekaar môre op Florida Park in Ravensmead. Dit is die Suid-Afrikaners se tweede wedstryd in die reeks. Die Bokkies het Georgië Dinsdag in die Paarl met 58-10 geklop. “Ons leer geweldig baie uit die wedstryde in die reeks. “Dit is presies die tipe voorbereiding wat ons nodig het – veral omdat ons ook ná die reeks ’n toer na die Brittanje sal onderneem. Verdediging “Ons sal teen Engeland en Wallis speel,” het Koen gesê. Hy het die span se onwrikbare verdediging teen Georgië uitgesonder en wil hê sy span moet op dié aspek voortbou. “Ons het die laaste paar maande baie tyd spandeer om ’n goeie verdedigingstruktuur te bou, en ek dink die spelers begin verstaan ??wat ons probeer bereik. “Ek dink dit kan vir ons tot groot voordeel strek om omkeerbesit te bewerkstellig, asook om druk op die opposisie te plaas,” het hy bygevoeg. Die Bokkies se wedstryd teen die Namibië XV-tal sal 13:30 begin. Die stryd tussen Georgië en Argentinië is om 15:15. Die wedstryd behoort baie interessant te verloop. Toegang is gratis.