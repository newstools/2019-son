DIE Stormers se fans is dalk die beste in die wêreld, sê die Bulls se Springbok-slot RG Snyman. Die lenige ranker sê die Nuwelandse skare is altyd ’n bydraende faktor tot die span se sukses en hulle maak dit soms moeilik vir besoekende spanne. “Ja, die Stormers het geesdriftige fans agter hulle. Hulle is dalk die beste in die wêreld,” het Snyman met ’n breë glimlag gesê. Hy sê hy en sy spanmaats weet presies wat om Saterdag op Nuweland te verwag. Uitdaging “Die Stormers is nooit maklike teenstanders nie en ons sal werklik op ons allerbeste moet wees. “Dis egter ’n uitdaging waarna ons uitsien.” Die flank Marco van Staden sê dit gaan ouder gewoonte ’n opdraande stryd wees. “Al beleef die Stormers dalk nie die beste seisoen nie, bly hulle derduiwels om in die Kaap te klop.” Die Bulls het self ’n groot ondersteuningsbasis in die Wes-Kaap. Veral in die Boland is daar groot lojaliteit vir die Pretoria-span.