GELD word ingesamel om die Sekondêre Skool Uitzig te verf en reg te maak sodat kinders kan skoolgaan. Ondanks ’n hofbevel in Maart deur die appèlhof in Bloemfontein dat die skool moet sluit, gaan dinge soos altyd voort. Maar intussen het die Kaapse hooggeregshof gister beslis die saak kan in die konstitusionele hof aangehoor word. ’n Geveg tussen die Wes-Kaapse onderwysdepartement (WKOD) en die skoolbeheerliggaam en ouers kom al van 2014 af oor ’n besluit om die skool te sluit. Die saak is hof-in en hof-uit en dis nie seker hoeveel duisende rande al gemors is nie. Die afgelope naweek het die organisasie Make A Difference­ ’n sportdag aangebied waar sokker en netbal gespeel en musiek gemaak is. Een van die organiseerders, Edgar Solomons, sê die skool is steeds oop en hulle het die dag aangebied om geld vir skoolklere in te samel. Sharon Koeberg, die voorsitter van die beheerliggaam, sê ook die skool gaan aan soos altyd en daar is tans 107 kinders in die skool. “Ons het wel geld begin insamel om die skool te verf en om boumateriaal te koop om die skool op te knap. “Ons wil ook skoolklere koop vir die minder bevoorregte kinders.” Koeberg sê hulle het nog geen opdrag van die WKOD ontvang om te sê hulle moet sluit nie. “Die meeste ouers en kinders wil hier bly. Van die kinders is na ander skole, maar het teruggekom omdat hulle vakke nie daar aangebied is nie en die vervoerkoste hoog is. “Hier het reeds ander kinders­ van Ravensmead ook na ons gekom en die onderwysdepartement se feeding scheme laai nog kos af by die skool.” Bronagh Hammond, woordvoerder vir die Wes-Kaapse minister van onderwys, Debbie Schäfer, sê hulle het gehoor appèl is aangeteken, maar die WKOD sal die aansoek beveg. Schäfer het in Maart ná die hofbeslissing gesê die skool kan finaal en sonder enige inmenging gesluit word. “Die leerders verdien om gehalte-opvoeding te ontvang en kan nou na ander skole uitgeplaas word.” In 2017 is besluit om die skool te sluit oor die gebou onveilig is en omdat daar min leerders was. Tony Ehrenreich van Cosatu het gister gesê die skool moet oop bly totdat die saak in die konstitusionele hof aangehoor word. “Die Kaapse hooggeregshof het ook gesê die departement moet sorg dat die skool steeds funksioneel is. “Dis ’n oorwinning vir die kinders van die skool en ons sal geld insamel om klas­kamers te bou en die skool reg te maak.”