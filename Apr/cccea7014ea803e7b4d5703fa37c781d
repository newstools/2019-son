HAAR berk het na be­wering brandstof oor Sue-Ellen Arends gegiet en haar toe aan die brand gesteek. Vier dae later het Arends (24) van Struisbaai in die Tygerberg-hospitaal in ontsettende pyn gesterf. Arends se rou gille van erge pyn het die buurt Vrydagnag wakker gemaak. Arends se niggie Shan­dré Sarou vertel: “My niggie se boyfriend wat langs Sue-Ellen­ bly, het wakker geword en vuur geruik. “Toe hy by die venster uitkyk, het hy Sue-Ellen onder vlamme gesien. “Hy het toe ’n gordyn afgeruk en die vlamme op haar daarmee geblus. “Terwyl ons vir die ambulans gewag het, het sy gekla dat sy koud kry. Sy kon eintlik nie reg praat nie. Die een kant van haar lyf was erg gebrand.” Tyding Arends is eers in die Bredas­dorp-hospitaal opgeneem, maar later oorgeplaas na Tygerberg. Sarou vertel: “Maandag het hulle ons laat weet dat sy baie swak is en daar is ’n kans dat sy dit nie sal maak nie. “Dinsdagoggend het ons die tyding gekry dat sy dit nie gemaak het nie.” Arends se ma is gestrem ná ’n beroerte. Haar pa is ag jaar gelede dood en haar suster in Oktober. Haar sewejarige seuntjie is in die sorg van sy ouma aan sy pa se kant. Sers. Noloyiso Rwexana, ’n polisiewoordvoerder, het bevestig dat die polisie­ nou ’n saak van moord ondersoek. Die boyfriend, wat net as Mandla (31) geken word, het Maandag in die Bredasdorp-landdroshof verskyn. Hy sal volgende week aansoek doen om borgtog. Sarou sê Mandla en Arends was twee jaar in ’n verhouding.