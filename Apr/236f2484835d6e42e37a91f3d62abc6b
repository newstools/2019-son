NÁ die Junior Springbokke se swak vertoning teen Argentinië, gasheer van vanjaar se 0.20-Wêreldtoernooi, is die Suid-Afrikaners op pad na Brittanje. Die haker Fezokuhle Mbatha en die slot JJ van der Mescht, wat die Sharks in die Superrugby-reeks verteenwoordig het, is vir die wedstryde in Engeland en Wallis nader getrek. Die Bokkies het in die laaste wedstryd van die Vier Nasies-reeks lelik teen Argentinië kleigetrap en kom nou op Dinsdag, 30 April teen Wallis te staan. Daar is meer probleme vir die span se breier, Chean Roux, met die losskakel David Coetzer (gesigbesering), die veelsydige agterspeler David Kriel (enkel) en die slot Elrigh Louw (skouer), wat met beserings sukkel. Die drie spelers is van sy staatmakers en beslis ’n ontwrigting vir die Wêreldtoernooi. Roux erken hy is bekommerd oor hoe swak sy span teen Argentinië in die skrums en lynstane vertoon het. “Die wedstryde in Brittanje sal ons ook ’n goeie idee gee van spelers wat ons na die Wêreldtoernooi wil neem. Die span weet wat ons as afrigters van hulle verwag en ook wat die standaard is wat gehandhaaf moet word.” 