’N MOTOREIENAAR het die twee betrap waar hulle in haar kar vroetel nadat hulle daar ingebreek het. Die twee het in ’n ander kar gevlug en die eienaar het die nommerplaat se details neergeskryf. Dis dié clue wat die cops in Cambridge in die Oos-Kaap gehelp het om twee mans van 23 en 26 jaar te arresteer. Dit het Woensdag in Vincent plaasgevind. Volgens kapt. Mluleki Mbi, ’n polisiewoordvoerder, het die twee verdagtes in ’n wit VW Polo gevlug. Die ondersoek het die polisie gelei na die verdagtes in ’n huis in NU11, Mdantsane, buite Oos-Londen. “Die polisie het die huis deursoek en ’n swart sak met selfone, 3G-kaarte, hardeskywe, routers, karsleutels, rekenaartoerusting, headphones­, remote controls, horlosies en ’n rubberstempel van ’n handtekening gevind,” sê Mbi. Die verdagtes sal vandag in die Oos-Londense landdroshof verskyn. Brig. Pumla Mdlankomo, Cambridge se stasiebevelvoerder, is bekommerd oor veral die toename van inbrake by karre, veral by winkelsentrums. Sy het die arrestasies verwelkom en die vrou bedank vir haar waaksaamheid. Die polisie raai shoppers aan om seker te maak hulle voertuie is behoorlik gesluit voordat hulle wegloop. Moet nooit waardevolle items sigbaar in die kar los nie en wees altyd bewus van wat om jou aangaan. Soms gebruik skelms jamming devices.