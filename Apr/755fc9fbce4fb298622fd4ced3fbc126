DIE OP se Mighty Elephants is reg om Boland Sondag in Oos-Londen ’n ding of twee te wys wanneer die SuperSport Challenge afskop. Die OP pak Boland in die Sisa Dukashe-stadion met sy nuwe span nadat hy laas week in Plettenbergbaai sy voorbereiding vir die kompetisie goed afgesluit het met ’n sege van 40-21 oor die SWD. Kaptein Die OP-spanbestuurder, Thando Manana, sê die span is veral vol moed ná hulle sege oor ’n goeie SWD-span. “SWD was ’n goeie mededingende span, maar ons het goeie rugby gespeel en ’n goeie oorwinning behaal. So, dit alles lyk goed vir die afskop teen Boland, wat net so ’n gesoute teenstander sal wees vir ons eerste stryd.” Die OP sal vandag op ’n nuuskonferensie sy nuwe kaptein vir die seisoen bekend maak. Die OP: Michael Botha, Mike Makase, Somila Mantyoyi, Ntabeni Dukisa, Athi Mahinje, Martin du Toit, Richmond Gora, Diego Wil­liams, Shaun Basson, Renier Erasmus, Lubabalo “Giant” Mtyan­da, Jurie van Vuuren, Luvuyo Pupuma, Tango Balekile, Xandre Vos. BANK: Mbeko Kota, Justin Forwood, Johan van Wyk, Anele Lungisa, Sonwabo Majola, Tristan Fourie Sherwin Slater en noodspeler: Ashley Viviers.