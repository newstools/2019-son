AS ONS wil weet wat die nuutste verwikkelinge met die royal baba is, moet ons maar net Meghan se mammie fyn dophou. Toe die amper-ouma Doria Ragland laas jaar vir nanny-klas gegaan het, het almal geweet Meghan en prins Harry verwag hulle eersteling. En noudat die mammie van die hertogin van Sussex dié naweek in die Verenigde Koninkryk geland het, weet ons die koms van die royal baba is naby. ’n Ingeligte het aan The Sun vertel die amper-ouma is gereed om haar dogter by te staan met haar eerste bloedjie. “Soos alle ma’s wil Doria daar wees vir Meghan vir dié vreugdevolle oomblik in haar lewe.” Volgens die bron gaan Doria vir eers haar intrek neem in Meghan en prins Harry se nuwe woning in Frogmore Cottage in Windsor. Dié plekkie is onlangs reggetrek vir die koninklikes se gerief. “Sy wil soveel tyd moontlik saam met haar eerste kleinkind deurbring en daarom is sy hier vir onbepaald hier. “Meghan wil ook haar nuwe huis aan haar ma wys en die twee wil hope tyd saam deurbring.” Ons tel die dae af totdat die royal baba sy of haar verskyning maak ...