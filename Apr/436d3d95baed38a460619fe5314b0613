DIE polisie het gister vroegoggend gou opgetree om betogings in Khayelitsha stop te sit wat naby die N2-snelweg plaasgevind het. Daar was ’n groot polisieteenwoordigheid tussen die Spine Road- en Mew Way-afrit. Die betrokke protesaksie het by die nabye Japhta K. Masemolaweg plaasgevind. Die betogers het vullis en tyres op die pad gebrand. Volgens ’n polisiewoordvoerder, Siyabulela Malo, het die polisie gou ingespring om die situasie te stabiliseer. Heropen Malo sê die polisie en die Stad Kaapstad se metropolisie, wetstoepassers en verkeersbeamptes het die betogings wat 05:00 begin het, gemonitor. “Daar was lede van die gemeenskap wat op verskeie dele van die pad tyres gebrand het,” sê hy. Malo het bygevoeg die situasie is gestabiliseer en die paaie wat afgesper was, is vir verkeer heropen. Hy sê voorts: “Die motief vir die betogings is steeds onbekend. “Daar is ook nog geen arrestasies gemaak nie.”