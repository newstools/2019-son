ROBERTSON. – Trane en nogmaals trane. Dit was die groot oomblik toe twee susters ná dekades herenig is. Rachel Lakey (61) en haar suster Maria Lakey (58) is verlede naweek vir die eerste keer in 50 jaar herenig. Son het onlangs berig Rachel en haar broers en susters is doerie jare ná hulle ouers se dood in pleegsorg geplaas. Rachel het self later haar twee broers opgespoor en Son toe gevra om haar te help om haar susters op te spoor. Blydskap ’n Vriend van Maria het onlangs die berig in Son gelees en Rachel daar in Swellendam se wêreld onmiddellik gebel. Vrydag het Rachel en Maria mekaar ontmoet. Trane van blydskap het oor hulle wange gerol. Maria sê wonderwerke gebeur en hulle glo Katriena, hulle ander suster, leef nog en hulle gaan haar ook eendag ontmoet. Lesers wat weet waar Katriena is, kan Rachel by 073 316 5634 bel.