JONATHAN Zane Hay­ward van Jeffreysbaai wat doodgemartel is, se neus en skedel aan die linkerkant het oop frakture gehad. So het dr. Greg Hanslo, wat die nadoodse ondersoek op Hayward gedoen het, gister in die Baaise hooggeregshof getuig. Renaldo Kamoetoe (27) en Remeo Booysen (21) het dié week onskuldig gepleit op klagte van moord en roof met verswarende omstandighede. Hulle het Hayward op 29 April 2017 na bewering vermoor. Glasstukke Hanslo het gister getuig die skaafmerke aan Hay­ward se knieë en die vlak snymerke aan sy regter-bobeen en maag dui daarop dat hy gesleep is. Volgens Hanslo het Hay­ward meer uit sy neus gebloei. Omdat glasstukke naby die lyk gevind is, het Hanslo gesê Hayward is vermoedelik aangerand met ’n bottel wat nog vol bier was. Hy het getuig die bottel het ’n oop fraktuur aan die linkerkant van Hayward se skedel, ’n oop fraktuur aan sy neus en vlak snymerke veroorsaak. Klip Volgens Hanslo het ’n stomp voorwerp die snymerk aan die kant van Hay­ward se jawline veroorsaak. Hanslo het gesê uit die omvang van die beserings lyk dit of Hayward meer as een hou toegedien is. Volgens hom kon die vol bierbottel ’n belangrike rol gespeel het in Hayward se dood. Hy het getuig ’n bebloede klip wat op die toneel gevind is, kon ook van die beserings veroorsaak het. Hanslo het verduidelik Hay­ward het vir ’n kort tydjie nog geleef nadat blunt force toegedien is aan sy skedel en gesig. Hy het gesê ná die houe in die gesig en teen die kop sou Hayward nie meer kon loop nie. Kort hierna het sers. Gerhard Botha van die polisie se honde-eenheid by die getuiebank ingeskuif. Botha het getuig op 30 April 2017 omstreeks 10:00 het AO Bennett Atties hom gevra om op die uitkyk te wees vir drie moordverdagtes – almal mans – wat betrokke was by ’n moord by die Beachfront Night Club. Hy het verduidelik Atties het hom meegedeel een van die verdagtes is positief geïdentifiseer deur middel van video footage en mense in die gemeenskap. Volgens Botha het hy en sy kollegas eers die ouerhuis van Montevino Zeeland (19) aangedoen. Botha het gesê Atties het Zeeland meegedeel hy is ’n verdagte in ’n moordsaak. Volgens Botha het Zeeland aan Atties gesê hy was nie betrokke by die aanranding nie en het net die victim se geld gevat. Botha het getuig Atties het toe vir Zeeland gevra om die klere wat hy die aand van die voorval aangehad het, te gaan haal. Volgens Botha is die klere toe aan Atties oorhandig. Hy het gesê Atties het toe Zeeland se grondwetlike regte aan hom verduidelik en hom gearresteer. Die klagte teen Zeeland is Woensdag teruggetrek. Die saak dien voor waarnemende regter Olav Ronaasen. Adv. Garth Baartman kla aan.