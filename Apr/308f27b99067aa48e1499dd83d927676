’N PA van Tafelsig in Mitchells Plain is on the run nadat hy na bewering die gesin se huis afgebrand het oor hy kwaad is vir sy vrou. Adnaan Deare (37) het sy kinders laat weet hy is êrens buite die Kaap in hiding. Die woning in Oyster­catcherweg is erg beskadig in die brand verlede Saterdagoggend. Adnaan se vrou, Shafieka (ook 37), slaap steeds in die huis, al het dit nie meer ’n dak nie. Shafieka sê: “My man het die huis aan die brand gesteek terwyl ek by die polisiestasie was om hulp te gaan soek. “Hy het met twee kanne petrol ingekom en gedreig om die huis af te brand. “Ek is weg na die polisie toe, en toe gebeur dit.” Haar twee klein kindertjies het betyds uit die huis gevlug. Sy sê: “Adnaan het daarna weggehardloop. “Hy het my kind intussen gebel en gesê hy’s uit die Kaap en steek hom nou vir die polisie weg. “Hy sê ek slaap rond, maar hy’s die een wat laat naweke gaan suip en na klubs gaan om meire te gaan oplaai. “Van my vriende het gesien hoe hy met die meire in die nagklubs suip.” Adnaan se foon het net gelui toe Son hom bel. Chantel Chase, een van die buurmense, sê haar huis is ook erg beskadig weens die brand. Kapt. FC van Wyk, ’n polisiewoordvoerder, het bevestig ’n klag van brandstigting is by die Mitchells Plain-polisiestasie gelê. “Die klaer het met haar man gestry. “Haar man het gedreig hy gaan die huis afbrand. “Die vrou het onmiddellik na die plaaslike polisiestasie toe gegaan. “Sy het agterna ’n oproep ontvang van haar bure dat haar huis aan die brand is. “Niemand is beseer nie. Niemand is nog in hegtenis geneem nie.” Enige iemand met inligting word gevra om die ondersoek­beampte te bel. Speursers. Spencer Fillis se landlynnommer is 021 370 1782. Mense wat Shafieka met enige iets kan help, kan haar by 076 414 5780 kontak.