JUSTIN Geduld sê die spelers het net hulleself om te blameer vir die Blitsbokke se swak vertonings in die laaste twee toernooie. Die Springbok-sewesspan gaan die naweek probeer om sake reg te stel wanneer hulle in die agste toernooi in Singapoer in aksie gaan wees. Neil Powell, afrigter van die Blitsbokke, het sy spelers vandeesweek gevra om selfondersoek te doen. Volgens Geduld is dit presies wat die span nodig gehad het om hulle geestelike ingesteldheid op koers te kry. Die ervare spelskepper het erken die spelers het verantwoordelikheid geneem vir die span se vrot vertoning laas week in Hongkong. Die Blitse het al twee hulle games in die uitkloprondes verloor en het in die sewende plek geëindig. “Ons moet die blaam dra,” het Geduld gesê. “Ons het baie geleenthede gehad, maar het nie die situasie uitgebuit nie. Ons was die manne wat die job op die veld moes doen, maar het net eenvoudig nie ons plan uitgevoer nie.” “As jy nie reg execute en jou geleenthede aangryp nie, word jy behoorlik gestraf. “By tye was ons dalk nie geduldig genoeg nie en het probeer om die issue te force in plaas daarvan om vertroue in ons plan te wys. Dit was fataal. Nuttig “Ons moes na verskeie aspekte van ons spel kyk, soos aanval, verdediging en ons spel by die afbreekpunte. Ons het nou ’n baie beter insig en perspektief oor waar dinge skeefgeloop het.” Die veteraan-voorspeler Chris Dry stem saam: “Dit was nodig om na onsself te kyk. Ons was nie gelukkig met ons geestelike ingesteldheid nie en ons uitvoering was nie op standaard nie. “Die ontleding wat ons gedoen het, was nuttig. Dit het die spelers se brein gestimuleer en die manier waarop ons dinge gedoen het en die foute wat daarmee gepaard gaan, is uitgewys. Dis hoe ’n ou leer. “Ons was nie op ons beste nie en moet verstaan en erken waar dinge skeefgeloop het. Ons moet die houe op die kennebak vat.” Suid-Afrika kom in Singapoer teen Kanada, Skotland en Fidji te staan.