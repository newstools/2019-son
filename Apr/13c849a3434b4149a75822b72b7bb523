TWEE senior burgers van twee verskillende dorpies is verlede week verkrag. In die Weskus-dorpie Redelinghuys is ’n 70-jarige vrou in haar huis verkrag. Lt.kol Andrè Traut, ’n polisiewoordvoerder, sê die voorval het op Goeie Vrydag omstreeks 19:00 plaasgevind. Gedreig “Ons ondersoek ’n klag van huisroof en verkragting. ’n Man (28) is in hegtenis geneem en sal eersdaags in die landdroshof in Piketberg verskyn.” Na verneem word, is die man bekend aan die vrou. Hy het haar glo ook gedreig om met haar kar vir hulle na ’n onbekende plek te neem. Op pad na die plek het die vrou voorgegee dat die kar onklaar geword het. Die man het weggehardloop, maar is later aangekeer. Billy Claasen van die Rural and Farmworkers’ Development Organisation het die “barbaarse daad” ten sterkste veroordeel. “ ’n Aanval op kwesbare bejaardes is ’n aanval op die samelewing. Ons het nie sulke mense (aanvallers) in ons gemeenskappe nodig nie. Die polisie moet hard slaan op dié een.” Claasen het die polisie geloof vir hulle vinnige optrede. In Elim in die Kaap Agulhas-munisipaliteit is nóg ’n senior burger (65) in haar huis verkrag. Die verkragter het toegang deur ’n bad­kamervenster gekry. Na verneem word, het hy die vrou met ’n mes gedreig en toe verkrag. Die vuil vark is nog op vrye voet.