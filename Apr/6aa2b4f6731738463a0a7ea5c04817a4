AJAX Amsterdam se kaptein, Matthijs de Ligt, sê hy was stomgeslaan ná sy pragtige kopskoot wat Juventus uit die Champions League geboender het. De Ligt het Dinsdag se oorwinning met 2-1 (3-2) oor Juventus in die tweede been in Turyn as “bisar” beskryf. Dis ook die eerste keer in 22 jaar dat die vier­­­ma­lige Champions League-wenner tot die halfeindronde deurdring. “Dis bisar,” het De Ligt opgemerk. “Dis nie normaal nie. Ek is sprakeloos.” Die jong kuikens van Ajax het beslis hulle sege van 4-1 oor Real Madrid in die vorige ronde goed opgevolg teen Cristiano Ronaldo se Juvé-span. Halfuurmerk CR7 het juis sy stempel vroeg in die tweede been afgedruk. Hy het voor gevat en die eerste doel van die stryd skuins voor die halfuurmerk aangeteken. Minute later het Donny van de Beek die telling gelykop gemaak. De Ligt was Ajax se ligpunt toe hy ná die uurmerk teen alle verwagtinge Ajax se sege verseker het. Intussen is Ajax se direkteur van sokker, Marc Overmars, behoorlik geprys dat hy die jong groep spelers na die klub gebring het. Arsenal se fans dring selfs nou aan dat Overmars die leisels as die Gunners se direkteur van sokker moet oorneem om hulle manager, Unai Emery, te kom help. – AP