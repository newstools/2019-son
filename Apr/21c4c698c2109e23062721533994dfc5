HEELWAT spelers van die Barbarian-rugbyklub in die Suidwestelike Distrikte se Premierliga is beseer. Die span se afrigter, Earl Manie, beskou dit egter as ’n geleentheid om ander spelers die kans te gun om hulle te bewys. Manie is nietemin in sy noppies, want sy span het Saterdag sy derde agtereenvolgende wedstryd gewen. Hy het die Jaguars van Plettenbergbaai in die D’Almeida-stadion in Mosselbaai met 50-15 afgeransel. Manie sê: “Ons het baie goed vertoon teen die Jaguars. “En dít boonop sonder ses van ons eerstekeuse-spelers.” “Ons speel nog in rukke­ en stote, maar ek is tevrede. Ál wat my bekommerd maak, is dat ons geneig is om benede ons peil te speel.”