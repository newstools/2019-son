DIE Bulls het gister op Loftus Vers­feld duur betaal vir swak dissipline. Die Jaguares het Duane Vermeulen en sy troepe met 22-20 geklop nadat hulle in die rustyd met 7-9 agter was. Die Bulls was vir 60 minute van die stryd in beheer. Die Jaguares het deurgaans lusteloos voorgekom. Twee geelkaarte in die laaste nege minute het aan die Argentyne die kans gegee om beheer te neem en die wedstryd te wen. Tim Agaba is in die 71ste minuut afgestuur nadat hy by ’n losskrum ingedons het sonder om sy arms te gebruik. En in die 76ste minuut is die voorryman Coenraad van Vuuren afgestuur nadat hy ’n teenstanders se bene in die lug onder hom uitgepluk het. Oomblikke nadat Agaba die veld verlaat het, het die Jaguares-plaasvervanger Domingo Miotti die wedstryd op sy kop kom draai. Hy was skaars op die veld in sy Superrugby-debuut toe hy in die 7de minuut oorgeduik het vir sy span se tweede drie. Hy het ook sy eie drie verdoel. In die 75ste minuut was dit weer Miotti wat afgerond het. Al het die Bulls sonder van hul sterre gespeel, is die nederlaag ’n ramp omdat dit hul tweede nederlaag op hul tuisveld is. Dit kan die bult vir die Bulls baie steiler maak vorentoe. Asof die eindtelling nie ’n groot genoeg teleurstelling vir die Loftus fans is nie, het die slot Eli Snyman ook die veld in die 30ste minuut met ’n skouerbesering verlaat. Dit kan die Bulls in ’n erge krisis dompel omdat hul vier top-slotte – Lood de Jager, RG Snyman, Jason Jenkins en Snyman – nou almal op die krukkelys is. Agterlangs het die senter Burger Odendaal ’n goeie stryd vir die Bulls gespeel. Sy lopies was sterk en doelgerig, terwyl hy ook op die verdediging uitgeblink het. Voorlangs het die stut Lizo Gqoboka die oog gevang met sterk lopies. Hy’s ’n stut wat ál beter speel en ’n bedreiging word vir Beast Mtawarira in die Bokspan. Puntemakers: JAGUARES – drieë: Pablo Matera, Domingo Miotti (2); doelskop: Santiago Iglesias, Miotti; strafdoel: Iglesias. BULLS – drie: Jade Stighling; strafdoele: Manie Libbok (5).