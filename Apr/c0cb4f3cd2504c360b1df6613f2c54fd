GERRARD Deulofeu is die toast van die sokkerklub Watford nadat sy twee doele as plaasvervanger sy span van ’n plek in die eindstryd van Engeland se FA Cup verseker het. Watford het Wolverhampton Wanderers met 3-2 in die Wembley-stadion geklop. Die wen is in bykomende speeltyd verseker met Deulofeu se eerste doel, laat in die tweede helfte, wat Watford se terugveg vuur gegee het. Wolves was in ’n stadium gemaklik met 2-0 voor nadat doele deur Matt Doherty en Raúl Jiménez gedreig het om die hart uit Watford te ruk. Die teenoorgestelde het egter gebeur, met die Hornets wat hand en tand geveg het om die wedstryd tot in beseringstyd te stuur. Deulofeu het met ’n pragdoel die terugvegpoging begin, en net toe speeltyd amper verstreke was, is ’n strafdoel aan Watford toegeken. Troy Deeney, wat deur ’n Wolves-verdediger, neergevel is, het die bal toe kliphard in die doelhok geplaas. Wolves het alles ingesit in bykomende speeltyd vir die wendoel, maar ’n goeie breekslag deur Watford het Deulofeu in spasie geplaas vir die wenner.