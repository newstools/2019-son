’N OU wat op pad was om skollies te vang, is toe self deur die skollies gevang. Die kaptein van Lingelethu-Wes se satelliet-polisiestasie in Khayelitsha was op pad werk toe toe sy kar begin probleme ondervind. Maar pleks van by die werk uitkom, het hy in ’n hospitaalbed geëindig. Volgens ’n anonieme informant het die bloue aangery en op die hoek van Jakes Gerwel en Oliver Tambo Drive gaan stop. “Dis waar die kaptein uit sy kar geklim het om na die probleem te kyk. “Terwyl hy besig was om aan die kar te krap, het verdagte mans hom genader.” Die kaptein, wat net geïdentifiseer word as Florence, het hom toe sterkgevreet gehou met die jongens. Dis toe dat die klein probleempie een moerse probleem raak. Ribbes Een van die mans het ’n vuurwapen uitgeruk en koeëls het soos belthoue geval. Die kaptein is in sy regter-sy tussen sy ribbes getref, aldus die informant. Toe hy inmekaarsak, is hy van sy gun, staatsfoon en persoonlike selfoon beroof. “Die skollies het sy silwer Chevrolet met probleem en al op die scene agtergelaat.” Lt.kol. Andrè Traut, polisiewoordvoerder, het die voorval in Samora Machel bevestig. Traut noem ’n poging van moord op ’n polisiebeampte, wat nie aan diens was nie, word ondersoek. Die kaptein ontvang behandeling in ’n hospitaal en daar is nog geen arrestasies gemaak nie. Enige iemand met inligting wat die polisie kan help, word gevra om Crime Stop te bel by 086 001 0111.