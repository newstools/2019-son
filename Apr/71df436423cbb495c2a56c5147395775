DIE Vuka/Albany-rugbyliga vir hoërskole het met groot tellings in Grahamstad afgeskop. Mary Waters (Mawas) en Nathaniel Nyaluza se o. 19-spanne het Saterdag goeie oorwinnings behaal om die voortou in die liga te neem. Die Vuka-liga is vir die o. 15-spanne en die Albany-liga vir die o. 1 9’s. Die Vuka-program is ’n projek van die South African Rugby Legends Association (Sarla). Mawas het voor ’n groot skare op Grahamstad se Oval ’n weghol­sege van 50-0 oor Nombulelo behaal. Mawas was veels te sterk vir Nombulelo en het ag drieë gedruk. Mawas was met die rustyd met 24-0 voor. Nyaluza het Khutliso Daniels op die Miki Yili-veld met 31-0 geklop. Ná ’n stadige begin het Nyaluza se voorspelers beheer van sake geneem en die agterlyn vir vier drieë weggestuur. Dit was ook ’n besige naweek vir die tradisionele groot rugbyskole in die Oos-Kaap. Die naelbyter was tussen Die Brandwag (Uitenhage) en Marlow (Cradock). Die Brandwag het met 18-17 gewen. Paul Roos (Stellenbosch) en Grey College (Bloemfontein) het die Oos-Kaap besoek en oorwinnings behaal. Die uitslae is: Die Brandwag 18, Marlow 17; Paul Roos 24, Grey High 18; Grey College 17, Selborne College 8; Dale Col­lege 30, Queen’s College 6; Nico Malan 36, Langenhoven Gimnasium 29; Pearson 47, Stirling 7; Graeme College 36, Cambridge 19; Framesby 62, Daniel Pienaar 14.