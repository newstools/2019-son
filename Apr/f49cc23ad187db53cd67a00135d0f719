DANKSY bestendigheid op losskakel deur Curwin Bosch, 'n agttal wat die botoon voer en rotsvaste verdediging is die Sharks weer terug op die wenpad. Die Natallers het gister in Sydney met 23-15 teen die Waratahs geseÃ«vier nadat die spanne rustyd gelyk getrek het met 10-10. Die Sharks het na twee uiters teleurstellende wedstryde in Durban weer met nuwe vuur gespeel en gewys daar is lewe na Robert du Preez op losskakel. Bosch het sy kans in die nr. 10-trui met albei hande aangegryp en gewys hy moes al lankal in die posisie ingespan gewees het. Die Sharks se voorspelers het met lekker aggressiewe inklimrugby die botoon voorlangs gevoer en dit het die Waratahs van waardevolle balbesit ontneem. Die tuisspan moes boonop in die laaste 35 minute met net 14 spelers klaarkom nadat die slot Jed Holloway met 'n rooikaart van die veld gestuur is nadat hy 'n Shark-speler met die elmboog in die gesig bygekom het. Die Sharks moes die wedstryd verder gewen het. Bosch het vroeg in die tweede helfte volgens sy standaarde twee redelike maklike strafskoppe verbrou, terwyl die Waratahs in amper die 84ste minuut 'n troosdrie gekry het toe die losskakel Bernard Foley oorgeduik het. 