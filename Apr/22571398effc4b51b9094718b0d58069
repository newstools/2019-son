GOEIE Vrydag het vir ses mense in die Baai baie sleg uitgedraai toe die polisie hulle binne 12 uur in afsonderlike optredes vasgetrek het. Verder het die cops ook beslag gelê op vermoedelik gesteelde goedere en dwelms met ’n straatwaarde van R300 000. Die eerste voorval was 07:45. Beamptes was besig om in Sentraal te patrolleer toe hulle ’n bruin Datsun Go aftrek. Kapt. Sandra Janse van Rensburg, polisiewoordvoerder, sê die insittendes het verdag gelyk. “Toe die beamptes die kar deursoek, het hulle afgekom op R300 se kokaïen wat blykbaar pas gekoop is. ’n Insittende (26) is gearresteer vir die besit van dwelms.” Kort daarna, omstreeks 09:10, het beamptes gereageer op ’n huisbraak in Winstonsingel in Glenhurd. “Toe die beamptes daar stop, het hulle gesien hoe drie verdagtes met twee televisies in ’n bos verdwyn. “Support is ingeroep en die bos is omsingel. Nadat die polisie die verdagtes gewaarsku het om uit te kom, is die polisiehond Mufasa ingestuur en ’n 20-jarige verdagte is gearresteer. “Kort daarna het Mufasa nog ’n verdagte (18) gekry. Die derde verdagte is ook gearresteer.” Beslag is gelê op die twee televisies. Die verdagtes sal vandag hof loop op aanklag van huisbraak en diefstal. Om 16:10 het die polisie se honde-eenheid gereageer op ’n tip-off oor ’n drug-huis in Cromwellstraat, Kammapark. “Toe die beamptes daar aankom, was twee mense, ’n vrou en man van onderskeidelik 36 en 37 jaar oud, besig om kokaïen te sny en in kleiner pakkies te verpak. “Beamptes het die huis deursoek en beslag gelê op R28 000 kontant, 11 sel­fone, 2 skale, snytoerusting en kokaïen. Die onverpakte coke het 0,97 kg geweeg en die verpakte dwelms 0,155 kg. Die coke het ’n straatwaarde van sowat R300 000.” Die verdagtes verskyn vandag in die hof op aanklag van die handel in dwelms.