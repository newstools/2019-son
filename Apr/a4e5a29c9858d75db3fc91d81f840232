EK BEVIND my onlangs in die midde van ’n uitgelese groep gaste om die rugbylegendes van die Universiteit van die Wes-Kaapland op ’n galadinee te vereer. Die dinee se doel was om die roemryke rugbygeskiedenis van die inrigting te vier en dit op te teken. Maar die hoofdoel is eintlik om ’n standpunt in te neem – dat rugby in Suid-Afrika ook ’n swart geskiedenis het. Daar is talle staaltjies gedeel – veral deur prof. Julian Sonn, oor veral die begindae in 1960. Maar terwyl ek daar in ’n saal sit, word ek geprikkel oor die vroeë dae toe die stadion in 1983 geopen het. Ek hoor toe van ’n spreker dat daar onder die studentegemeenskap dikwels gedebatteer is daaroor of die stadion wel deur die studente gebruik­ kon word. Wie kon die sensasionele naellope op die Maskew Miller Longman-atletiekbyeenkoms tussen Shaun Vester, Nazeem Smith en Bobang Phiri vergeet? Die inrigting het ’n reuse-rol gespeel in die stryd teen apartheid. Ek is van die opinie in die lig van die sluiting van SA Rugby se museum in Kaapstad dat die UWK die toon moet aangee om die land se rugby- en sportgeskiedenis in ere te herstel. In die woorde van Sonn: “Leiers soos Jakes Gerwel, Allan Boesak en Richard van der Ross was ons land se beste leiers. “Hulle was nie kleurling-leiers nie, en ook nie swart of wit leiers nie.  Hulle was die land se nie-rassige leiers en daarvoor moet hulle as die ware Suid-Afrikaanse leiers beskou word.” Só moet die ou Saru ook vereer word. Hulle is óók Suid-Afrikaanse greats.