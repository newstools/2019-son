DIT maak nie saak hoeveel wedstryde die Sharks verloor nie, dis duidelik dat hulle afrigter, Robert du Preez, glad nie daarin belang stel om Curwin Bosch op losskakel in te span nie. Die talentvolle Oos-Kapenaar is Saterdag weer as ’n super-sub in die Durbaniete se Superrugby-nederlaag teen die Bulls gebruik. Bosch word nie meer as Du Preez se eerste keuse op heelagter beskou nie – daai posisie behoort nou duidelik aan Aphelele Fassi. En dan kan Bosch maar vergeet daarvan om dié seisoen ooit as losskakel gekies te word, want die coach hou dik met sy wis­selvallige seun in dié rol. Daarom is dit glad nie verbasend dat daar nou stories rondloop dat Bosch op die uitkyk is vir ’n saving grace nie. En die Stormers is tans die perfekte opsie vir die boorling van die dorpie Alexandria om volgende seisoen, of dalk later vanjaar in die Curriebeker-reeks, saam met die Westelike Provinsie, sy loopbaan nuwe lewe te gee. Soos sake tans staan, is Bosch danksy min speelkans nie eens in die Springbokafrigter, Rassie Erasmus, se planne vir die Wêreldbeker-toernooi in Japan nie. Bosch is volgens betroubare inligting op soek na ’n regverdige kans om vir ’n gereelde plek in ’n span te veg. Sedert Dick Muir, voormalige Shark-hulpafrigter, se onthulling dat hy sy job ontruim het weens ’n meningsverskil met Du Preez oor Bosch se beste posisie (losskakel), het dinge vir die voormalige Junior Springbok net erger geword. Bosch is nie die enigste Shark wat glo moeg is van Durban nie. Die voormalige Stormer-vleuel Leolin Zas is ook homesick. Hy weet hy gaan maar min speelkans by die Sharks kry, met drie Springbokvleuels S’bu Nkosi, Makazole Mapimpi en Lwazi Mvovo voor hom in die pecking order. Beste Met die aanstelling van John Dobson as die Stormers se nuwe afrigter – jammerlik eers vanaf volgende seisoen af – wil dit voorkom asof Bosch en Zas albei wil skuif om vir hom te kom speel. Dobson word al jare lank as die beste breier in die Kaap beskou, maar kry nie die geleentheid om op Superrugbyvlak af te rig nie.