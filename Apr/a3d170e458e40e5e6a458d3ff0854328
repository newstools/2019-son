’N BETOGING by ’n laerskool in Wesbank het lelik skeefgeloop toe een van die betogers raak gery is. Nosisondiso Peter (46) het meters deur die lug gevlieg nadat sy omgestamp is. Sy is later in die Delft-daghospitaal aan veelvuldige beserings dood. Nog talle mense is in die ongeluk beseer. Die voorval het Woensdagoggend by die Primêre Skool Wesbank Nr. 1 gebeur nadat lede van die skoolbeheerliggaam die hekke gesluit het. Griewe Hulle het met posters voor die skool betoog en tyres gebrand. Ongeveer 150 betogers, insluitend die skoolbeheerliggaam, het betoog oor hulle ontevrede is dat die skoolhoof glo nie na hulle griewe luister nie. Die betogers het die leerders en onderwysers verhinder om by die skoolperseel in te gaan. Hulle het die drie hekke met hulle eie kettings en slotte toegesluit. Volgens Nosisondiso se man, Madoda (ook 46), het die voorsitter van die skoolbeheerliggaam hulle gevra om buite die skoolhek te betoog. ’n Hartseer Madoda verduidelik: “Ons was ’n groepie wat buite die skool betoog het. “Twee lede van die beheerliggaam het hulle karre voor die hek geparkeer. “Inwoners het oproerig geraak oor hulle kinders toegang tot die skool geweier is. “Die hulp van die polisie en die metro cops is ingeroep om die skare te beheer en die hekke oop te maak. “Hulle het ’n bolt cutter gevat en twee van die slotte afgekap. “Die skoolhoof het die leerders by die skoolhek laat ingaan. “Die twee karre het die hek nog versper en die onnies se karre kon nie ingaan nie. “Van die skare het gedreig om die twee karre wat die ingang versper het, om te dop. “Een van die betogers het sy kar verwyder, maar die ondervoorsitter van die beheerliggaam wou nie haar kar verwyder nie. “Toe die omgekrapte ouers dreig om hare self te verwyder, het sy in haar kar gespring. Ribbes “Sy het met ’n spoed agteruit in die groep betogers en ses ander mense gereverse. “Sy het my ook liggies gestamp. “Ek het gesien hoe my vrou deur die lug trek en die vrou het twee keer oor haar gery. “Ek het my vrou in my arms opgetel en haar ribbes en arms was alles gebreek. “Sy is na die Delft-daghospitaal geneem, waar sy ure later dood is.” Volgens Madoda het die vrou weggejaag. Hy sê by die verkeersirkel in Hoofweg het sy ’n cop, wat haar probeer stop het, ook gestamp. Die cops het haar agternagesit en later haar kar verlate in Hoofweg gevind. Hulle het na haar huis gegaan en haar gekry waar sy onder die bed weggekruip het. Die cops het haar ge­arresteer. Volgens Siyabulela Malo, ’n polisiewoordvoerder, is verskeie vroue raak gery. ’n Saak van strafbare manslag en openbare geweld is geopen. Malo sê die 46-jarige verdagte sal vandag in die landdroshof in Blue Downs verskyn. Nosisondiso word oorleef deur haar man en drie minderjarige kinders, van wie die jongste ’n vierjarige seun is. 