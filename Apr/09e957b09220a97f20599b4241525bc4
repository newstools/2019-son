’N GROEP hengelaars het meer as net vis gevind toe ’n onbekende man se lyk by Bloubergstrand naby Holbaai uitgespoel het. Die voorval het Saterdag plaasgevind. Volgens lt.kol. Andrè Traut, ’n polisiewoordvoerder, het die polisie ’n nadoodse ondersoek begin. “Die omstandighede rondom die man se dood word nog ondersoek.” Traut sê die man word in die 30 geskat. Die man was ten volle geklee. Hy het ’n blou oorpakbroek en ligbruin top aangehad. Aan een voet is geen sokkie of skoen nie en hy het dreadlocks. Mense op sosiale media het gegis dat dit vreemd is dat die man ten volle geklee is. “Hy was duidelik nie aangetrek vir ’n swem nie,” meen een Facebook-gebruiker. Die oorsaak van die man se dood moet nog vasgestel word.