SEBASTIAN Vettel sê hy is steeds nie tevrede met Ferrari se nuwe SF90-renmotor nie. Dis omdat hy dié seisoen in Formule 1 sukkel om gewoond te raak aan sy kar. Die Duitser voorsien ’n vinnige wedren in die volgende Grand Prix, wat in China is. Vettel se spanmaat, Charles Leclerc (Monaco), het die spantaktiek in die vorige GP, dié in Bahrein, ver­ontagsaam. Vettel sê egter hy het geen probleem daarmee nie. Agter Die viermalige wêreld­kampioen het gespin toe hy en Lewis Hamilton (Mer­cedes-Benz) sake om die tweede plek uitgespook het. Vettel was toe 0,3 sek. agter Leclerc se kwalifiseringstyd. Hy het ook in die eerste wedren van die seisoen in Australië gesukkel. Vettel het die beste tye in voorseisoense toetse met die kar in Barcelona geklok. Hy het egter erken hy het nie gemaklik gevoel met die kar in Australië nie. Vettel het op ’n nuuskonferensie in Shanghai gesê: “Ek is nie tevrede met my ver­toning in Bahrein nie en ek was ook nie tevrede met die gevoel van die kar nie. “Ek weet ek kan beter presteer en ek weet daar is genoeg wedrenne waarin ek dit kan bewys. “Dis normaal dat ’n mens nie gou gewoond raak aan ’n nuwe kar nie. Jy moet dus aanpas. “Dit gebeur selde dat ’n kar net geen probleem gee nie en ’n mens dus niks het waaroor jy kan kla nie. “Ek dink die paar toets­rondes was baie nuttig, want ons het waardevolle inligting daaruit geput. “Ek dink in die toetse het ons ’n hele paar nuwe dinge geleer oor die kar se gedrag, dinge wat ons in Barcelona dalk misgekyk het omdat ons aandag gegee het aan ander dinge. “Die kar was baie onbeheerbaar in Barcelona. So, hopelik hanteer dit dié naweek beter.” Selfs Hamilton meen Vettel sal gou weer ’n bedreiging wees. Daarop sê Vettel: “Dis goed om te hoor hy sê iets nice.” – skysports.com