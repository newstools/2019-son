NÁ ’N lang wag is Ameen Levy, oftewel Rappin Donkey, se CD Bruin Man Funk Saterdag in die Hugenote-gemeenskapsaal in die Paarl bekend gestel. En die ding het geruk met die verskeidenheid kunstenaars wat die gaste se voete laat jeuk het. Onder die byna 200 gaste was bekendes soos die digter Diana Ferrus, dr. Danny Titus van die ATKV en die skrywer dr. Willa Boezak. Die aand is afgesluit met Ameen en die sangeres Molly Baron wat die hit song “Ons Slaap Vanaand by Heidi” gesing het. Dié vertoning was ’n demonstrasie van hoe bruin mense se funk-genre destyds om die ghellieblikke gebore is. Dit is sommer met blikkitare, blikke en stoele vir drums. Ameen het op sy kitaar gespeel en Molly het beat gehou op stoele en koeldrankbottels tot groot vermaak van die gehoor. Bruin Man Funk is Ameen Levy se tiende CD en Jerry Watt het dit vervaardig. Daar is 18 lekker songs op die CD. Die title track is “Bruin Man Funk” en van die ander songs is “Die Jol Is uit”, “What Kind, Mr Watt”, “Mahala” en die hit song “Heidi”. Die CD is beskikbaar by Ameen by 083 398 7718 vir R150.