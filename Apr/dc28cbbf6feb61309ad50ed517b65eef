MALLIGHEID! Só bestempel Jürgen Klopp, die bestuurder van Liverpool, die mededinging om die Engelse­ Pemierliga (EPL)-titel dié seisoen. Klopp en sy Reds loop weer voor nadat hulle Vrydagaand met 3-1 oor South­ampton geseëvier het. Die Duitser erken sy span was nie op sy stukke nie. Hy meen egter ’n oorwinning is belangriker as om vermaaklike spel te lewer­. Klopp het aan Reuters­ gesê: “Hierdie is nou vir jou ’n intense seisoen vir almal. “Ons vertoning was nie van die boonste rakke nie, maar dit gaan nou oor veggees. “Party mense wil hê ons moet soos Manchester City speel, maar ons kan nie: Ons speel op ons eie manier. “Ons het nou 82 punte. Dit is massief in dié mal liga, en almal hou ons nou dop. Ek is rêrig trots daarop. Dis ongelooflik.” Klopp dink elke liewe­ span van die eerste tot die sesde posisie voel die druk vanjaar in die EPL. Hy sê: “Dis ’n moeilike jaar, want ’n span wat vir die Cham­pions League­ volgende seisoen wil kwalifiseer, moet 70 tot 75 punte hê om onder die voorste vier spanne te eindig. “Om die titel te ver­ower, moet jy 90 punte of meer hê. “Ek is net baie bly ons is nog in die wedloop.” Noudat hulle hul eerste plek gekonsolideer het, verskuif die Reds se aandag nou na hulle Champions League-verpligtinge. Hulle kom môre in die eerste been van hulle kwarteindstryd teen FC Porto in Porto te staan.