SEWE jaar vir die moord op haar skoonsuster is hopeloos te min. Só het Nashri Wewers van Bergsig vandeesweek by Son gekla ná aanleiding van die straf wat haar broer, Johannes Loff, gekry het. Son het in 2017 berig oor die moord op Johanna “Henna” Baardman (27), wat deur Loff doodgesteek, en in die huis rondgesleep is. Die slagoffer se bloed was die huis vol. Wewers het destyds vertel: “Ek het die next oggend net die gevoel gekry om te gaan kyk waar my skoonsuster was. “Toe ek daar kom, het my broer die deur oopgemaak. Dis toe dat ek sien Henna lê voor hom. Oral, in elke vertrek, was daar bloed. Bitter “Dit het gelyk hy het haar geslaan, gesteek en in die huis rondgesleep. Dis wat die sleepmerke vertel het. “Op daardie matras was daar ook ’n plas bloed. Sy moes daarop gelê het.” Wewers is bitter ongelukkig oor die sewe jaar tronkstraf. “Hy het haar hele lewe van haar weggevat en nou kry hy net sewe jaar? Hy het drie kinders wees gelaat. Wat gaan hy eendag vir daai kinders sê, wat het hulle ma oorgekom en waarom hy dit gedoen het? Die lewe is nie regverdig nie.”