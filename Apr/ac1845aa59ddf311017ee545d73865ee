IS ROSKO Specman gedrop? Dis die vraag waarop Pretorianers ’n antwoord wil hê nadat die afrigter, Pote Human, dié spoedvraat vir ’n tweede week agtereenvolgens laat “rus” het. Die Bulls pak die Reds môre 17:15 op Loftus Vers­feld. Toe daar Woensdag op die nuuskonferensie vir Human gevra is waarom Specman nie ook terug is in die span nie, het hy gesê die vleuel kry ’n ruskans, maar hy draf môre in ’n voorwedstryd vir die Blou Bulle teen Griekwas uit. Dié vreemde stelling deur Human het fans aan die gis. Human kan net hoop dat Specman se onvoorspelbaarheid en merkwaardige vaartversnelling nie die skakel is wat die span kort om die Reds om te dop nie. Met ses Springbokke wat terug in die span is, behoort die Bulls aan die wenkant te wees. Impak Die terugkeer van die slot RG Snyman en die baljagter Marco van Staden behoort ’n stewige inspuiting vir die voorspelers te wees. Daar word ook uitgesien na die impak wat die sterk voorryman Wiehahn Herbst vanaf die plaasvervangerbank gaan maak. Hy het die afgelope vier jaar groot naam gemaak by Ulster in Ierland. Met Duane Vermeulen wat ’n ruskans kry, het Paul Schoeman groot skoene om vol te staan op agsteman.