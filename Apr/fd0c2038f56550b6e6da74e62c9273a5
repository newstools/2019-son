AMIR Khan het net uitkomkans gesoek. Só sê die Amerikaanse en WBO-weltergewigkampioen Terence Crawford nadat Khan in die sesde ronde van hulle titelgeveg in Madison Square Garden in New York ná ’n lae hou van Crawford nie verder kon boks nie. Khan sê Crawford het hom in die klote geslaan. Die skeidsregter, David Fields, het Khan kans gegee om te herstel, maar die Brit en sy afrigter, Virgil Hunter, het aangedui die pyn was te kwaai om met die geveg te kon voortgaan. Crawford het teruggekap deur te sê: “Eerstens was dit nie ’n lae hou nie en tweedens was dit net ’n welkome uitkomkans omdat Khan op pad was om die geveg sleg te verloor.” Kenners was dit vir ’n oomblik eens dat Khan die maklike uitweg gekies het om ’n tegniese uitslag van die beoordelaars “te steel”. Khan is reeds in die eerste ronde platgeslaan en het luidens die beoordelaars se telkaarte ook elke ronde daarna verloor. The Sun het ’n tranerige Khan ná die geveg­ in die kleedkamer aangetref. Khan sê die lae hou het seergemaak tot in sy maag en dit het gevoel asof sy bene gevries het. “Ek is nie ’n bokser wat die handdoek ingooi nie, maar ek kon nie verder nie,” het hy gesnik.