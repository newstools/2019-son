EEN councillor wat van die gereg “wegkruip”, nóg een wat hom tot die appèlhof wend, ’n soveelste mosie van wantroue in die mayor en belastingbetalers wat moet opdok vir drie raadslede se regskoste. Dít is die gemors waarin die raad van die Nelson Mandelabaai-metro hom bevind. Daarom word groot drama môre weer op die raadsvergadering verwag. Een van die raadslede, Bongo Nombiba (ANC), is nog missing in action nadat ’n lasbrief vir sy arrestasie uitgereik is. Hy was veronderstel om hom verlede week in die hof te oorhandig. Kapt. Anelisa Feni, provin­siale woordvoerder van die Valke, bevestig Nombiba het hom steeds nie oorhandig nie. “ ’n Lasbrief vir sy arrestasie is op 26 Maart uitgereik en hy is nog nie in hegtenis geneem nie.” Nombiba, die raadslid vir wyk 20, is in Maart 2018 aan geldwassery en bedrog deur die Baaise handelshof skuldig bevind. Hy het sowat R20 000 gevat wat eintlik aan ’n NPO behoort het. Hy is gevonnis tot vyf jaar tronkstraf. Nombiba was drie maande in die St. Albans-gevangenis voordat hy vrygelaat is op borgtog hangende die uitslag van sy appèlaansoek. Hy was teenwoordig in die vorige raadsvergadering, en die raad het bevind dat hy as raadslid mag aanbly totdat hy hom aan die owerhede moet oorhandig. Sy selfoon was gister op voicemail. Aanranding Verder gaan Andile Lungisa (ANC) tronk toe sou sy aansoek by die appèlhof ook misluk. Nadat hy op 27 Oktober 2016 tydens ’n raadsvergadering, ’n glasbeker op raadslid Rano Kayser se kop gebreek het, is hy verlede jaar skuldig bevind aan aanranding met die doel om ernstig te beseer. Regter Morné Cannon het Lungisa laas jaar skuldig bevind in die Baaise landdroshof. Lungisa het in die Grahamstad-hooggeregshof geappelleer teen sy skuldig­bevinding en vonnis van drie jaar tronkstraf (waarvan een jaar opgeskort is). Tsepo Ndwalaza van die Nasionale Vervolgingsgesag (NVG) het bevestig Lungisa se appèl teen sy skuldig­bevinding en vonnis is gister in dié hof van die hand gewys. Lungisa sê hy gaan die saak na die appèlhof in Bloemfontein neem, maar wou nie verder kommentaar lewer nie. Raadslid Marlon Daniels (PA) sê hy gaan weer ’n mosie van wantroue in Bobani ter tafel lê. “Bobani het baie min tot niks gedoen nie om die lewens­ van die arm gemeenskappe te verbeter. Hy moet verantwoordelikheid vat vir die toename in hit murders, die spandering van belastingbetalersgeld wat nie met dienslewering te doen het nie en die verontagsaming van kleiner partye in die koalisie. Sekondeer “Hy vat net orders van een persoon in die burgemeesterskomitee – Lungisa,” sê Daniels. Raadslid Lance Grootboom (ACDP) gaan die mosie sekondeer, nes laas keer. En dan wil Lungisa ook hê belastingbetalers moet opdok vir die regskoste van drie DA-raadslede wat uit die party geskop is nadat hulle verlede jaar vir ’n mosie van wantroue in Athol Trollip, die voormalige mayor, gestem het. Dít het op ’n ver­gadering van die burgemeesterskomitee uitgekom (sien berig onder).