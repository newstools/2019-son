TERWYL pres. Cyril Rama­phosa die nuwe treine op die Kaapstad-stasie onthul het, is vier platforms voor sy aankoms gesluit en talle treine vertraag. Daar is selfs ’n trein langer as ’n uur by die Sout­rivier-treinstasie vertraag. Dit was sodat die nuwe toetstrein met die president eers kon verbyskiet. Helen Zille, Wes-Kaapse premier, het die president vir die laaste keer amptelik in die provinsie verwelkom. “Ek is bly ons vervang uiteindelik die ou geel treine met die nuwe blou treine. Die boodskap is duidelik: As jy wil transformeer en dienslewering wil verbeter, gaan van geel na blou,” aldus Zille. Ramaphosa het in sy toespraak verwys na sy onlangse 40 minute lange treinrit in Gauteng wat toe ’n drie uur lange rit geword het. “Daar was pendelaars wat genoem het oorvol en laat treine is hulle daaglikse uitdaging. “Ons moet seker maak treine is op tyd. Binnekort gaan die oorvol en laat treine iets van die verlede wees. Daar moet ook seker gemaak word die treine is veilig vir pendelaars,” het Ramaphosa aan meestal Prasa-werknemers gesê. Die treindiens in die Wes-Kaap het die afgelope jare gebuk gegaan onder geweldige uitdagings van van­dalisme en treine wat aan die brand gesteek is. Prioriteit Ramaphosa het met verwysing na die rail enforcement unit genoem hoe samewerkende inisiatiewe soos hierdie, deur die drie regeringsfere, die pad vorentoe is. Nie almal was so happy met die nuwe treine nie. Andrew du Preez van die United Commuters Voice (UCV) reken veiligheid moet eers ’n prioriteit wees en daarna nuwe treine. “Ál die goed in die treine, soos intercoms en cameras, beteken niks nie. In die trein self is daar geen sekerheidswagte om mense te beskerm nie. So, hoe word misdaad op treine bekamp­?” Yvonne Dick, ook van die UCV, stem saam en noem: “Prasa moet ophou fokus om dinge net geriefliker te maak vir sekeres.” Ramaphosa het kort voor sy treinrit na Mowbray genoem: “Behalwe hierdie 2 treine kom daar nóg 35 nuwe treine volgende jaar na die provinsie.” 