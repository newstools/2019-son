DIE polisie ondersoek nog ’n moordsaak nadat ’n vermeende bende­leier Dinsdagmiddag voor ’n apteek in Durbanweg, Korsten, doodgeskiet is. Die slagoffer was Gavilon “Gavy” Roman (32) van Qunu in die Baaise Northerns. Kol. Priscilla Naidu, ’n polisiewoordvoerder, sê terwyl Roman omstreeks 15:30 voor die apteek met iemand gepraat het, het twee onbekende mans hom genader. Volgens Naidu was Roman na bewering ’n lid van die Gavy Boys. Naidu sê een van die mans het gestop, terwyl die ander een verder na Roman toe gestap het waar hy (Roman) gestaan het. Die man het ’n vuurwapen uitgepluk en Roman een keer in die kop geskiet. Die verdagtes het ná die skietvoorval weggehardloop. Roman is op die toneel dood. Volgens Naidu was Roman nie wanted nie en is daar geen hangende sake teen hom nie. Sy sê die sake wat wel teen hom was, is vroeër teruggetrek. Volgens Naidu kan sy in dié stadium nie sê watter sake teen hom teruggetrek is nie. Naidu sê aan Son die Gavy Boys word verbind met die Hondekoppe- en die Nice Time Bozas-bende (NTB’s). Volgens haar operate die Gavy Boys hoofsaaklik in die Qunu-omgewing.