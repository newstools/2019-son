DIE nag van die groot stropery. Dis hoe verskeie mense van Lwandle, Nomzamo en Zola die onluste beskryf wat Woensdag uitgebreek het. Inwoners hier en dié uit omliggende gemeenskappe vertel dit het soos ’n oorlogsone gelyk. Skote het deur die nag weergalm soos die polisie probeer het om stropers te stuit. Verskeie mense is ge­arresteer op klagte van openbare geweld. Hulle het reeds gister in die Strand se landdroshof verskyn. Die stropery het gekom nadat mense ’n stuk grond langs die N2 van die kontruksie-maatskappy Asla en Sanral beset en die polisie ingetree het. Die onluste het groot onwrigting veroorsaak toe die N2 tussen Lwandle en Somerset-Wes gesluit is en motoriste alternatiewe paaie moes gebruik. Werk Die protesaksie is deur die nuwe politieke organisasie die Land Party georganiseer. Die moerigheid het oorgespoel na Khayelitsha en ander woonbuurte. Derduisende inwoners wat gisteroggend by die werk moes uitkom, was om dié rede ingehok. Die chaos het na die Helderberg-sakekern uitgekring toe verskeie winkels hulle deure gesluit het nadat gerugte versprei is dat die betogers verdere strooptogte beplan. Dit het gevolg nadat Shoprite se USave-winkel en die Big Daddy-drankwinkel gestroop is. Verskeie skole in die Strand en ander geweldgeteisterde gebiede moes hulle deure vroeg sluit. Skole in Somerset-Wes kon nie normaal voortgaan nie, want ouers het hulle kinders uit vrees vir die  onluste gaan haal.