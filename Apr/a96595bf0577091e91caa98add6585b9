’N VERMEENDE rapist het gister vlugtig in die Baaise hooggeregshof verskyn nadat hy na bewering ’n sewejarige meisie verkrag het. Die beskuldigde, Norman Swartbooi (30) van Kuyga in Greenbushes, is nog nie gevra om te pleit nie. Luidens die klagstaat het die meisie op 31 Julie verlede jaar – die dag van die voorval – ná skool na haar vriendin gaan soek. Die meisie is toe na ’n plek genaamd “broken house” (’n halfgeboude huis) – ’n plek waar hulle normaalweg speel. By die “broken house” het die meisie Swartbooi raakgeloop. Sy wou toe by hom weet waar haar vriendin is. Uitgetrek Hy het geantwoord sy is in die hoofhuis. Swartbooi het weggestap, later teruggekeer en haar met ’n mes gedreig. Die klagstaat lui verder hy het die meisie se klere uitgetrek en haar verkrag deur sy penis in haar anus te druk. Toe die klaagster haar in die proses bevuil, het Swartbooi haar met ’n kombers skoongevee. Hy het ook op haar geskree. Die meisie het toe haar broek opgetrek en die voorval by bure aangemeld. ’n Dokter het die klaagster ondersoek. Regter Irma Schoeman het die saak uitgestel tot 23 April. Intussen gaan Swartbooi om regshulp aansoek doen. Hy bly in aanhouding. Adv. Megan September-Qatana kla aan.