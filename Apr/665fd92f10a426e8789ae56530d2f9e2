ROBBIE Fleck se job as coach van die Stormers is in die gedrang. Die Stormers kom Vrydag in hulle laaste game van hulle toer in Australasië teen die Rebels in Melbourne te staan. Tot dusver het Fleck se span ál drie sy Superrugby-wedstryde teen die Hurri­canes in Wellington, die Blues in Auckland en die Reds in Brisbane verloor. En as die Kaapse fran­chise Vrydag weer nie die mas gaan opkom nie, kan Fleck met sy terugkeer na Suid-Afrika gepos word. Grootbase In die afgelope vier jaar sedert Fleck as hoofafrigter oorgeneem het, het die Kapenaars agteruit geboer. Die span sukkel om drieë te druk en het tot dusver 13 van sy laaste 14 games weg van die huis verloor. Volgens ingeligtes heers daar groot ongelukkigheid met die Stormers se vrot vertonings. Dit is nie net die fans wat gatvol is vir hulle span se swak spel nie – die geduld van die groot­base by Nuweland begin ook opraak. Fleck se kontrak verstryk eers aan die einde van die Superrugbyseisoen. Daar is egter ’n gevoel dat die voormalige Springbok-senter met sy terugkeer van die toer met John Dobson vervang moet word. Die Stormers is gelaai met Springbokke en spelers van gehalte. In sy vier jaar as mentor het Fleck nie daarin geslaag om sy span volgens sy volle potensiaal te laat speel nie. Die Kapenaars is tans in die 11de plek op die Superrugby log. Hulle speel volgende week teen die Brumbies en die daaropvolgende week teen die Jaguares op Nuweland. Hulle behoort dié games te wen. ’n Week later kom hulle groot toets wanneer hulle teen die negemalige kam­pioen, die Crusaders, in die Moederstad te staan kom. Daarna pak hulle die Highlanders, ook op Nuweland, voordat hulle die Lions­ op Ellispark aandurf en die Sun­wolves in Kaapstad. As die Stormers nie hulle peil aansienlik lig nie, gaan nog verdere vernedering hulle voorland wees. Die gevoel is dat dinge nie so kan voortgaan nie en dat daar nou iets daadwerkliks aan die saak gedoen moet word deur Fleck nou, eerder as later, met Dobson te vervang.