OUDTSHOORN. – ’n Man van Groenfontein in die Calitzdorp-distrik wat sy ouer broer doodgesteek het en aan moord skuldig bevind is, is Vrydag in die streekhof vir ag jaar tronk toe gestuur. Niklaas Fortuin (23) het sy broer, Harry, op 5 Mei 2018 by hulle antie se huis vier keer met ’n mes gesteek omdat hy glo geïrriteerd was met sy broer se oproerigheid. Hy het ook die slagoffer se kop op ’n sementblad gekap. Gewag Mercia Pretorius het getuig Fortuin wou sy broer wou van sy antie se huis af wegvat nadat hy glo met almal daar baklei het en sy antie met ’n mes wou steek. Fortuin het sy broer tot by die hekkie geneem waar hy hom in die nek en nog drie ander plekke gesteek het. Hy is daarna weer by die huis in waar hy gewag het totdat die polisie opdaag. Toe vertel hy die familie dat hy sy broer gelem het. Berou Streeklanddros Ntsoki Moni het in uitspraak gesê dis duidelik dat die beskuldigde se lewe nie in gevaar was toe hy sy broer met ’n mes gesteek het nie. Sy broer wou net sy USB by hom en sy neef kry omdat hy na musiek wou luister. Moni het ook bevind dat hy geen berou toon nie. Hy het volgens sy eie getuienis geglo hy tree uit noodweer op, maar dit was nie die geval nie.