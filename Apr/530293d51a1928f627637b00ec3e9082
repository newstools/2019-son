’N MA is bang sy kry haar tikkop-dogter se bloed aan haar hande. Jennifer Vergotine van Grabouw is heeltemal raadop met haar 14-jarige dogter se tik-manewales. Die trane loop terwyl Vergotine vertel hoe haar dogter hulle rot en kaal besteel. In die feestyd is die gesin se Krismis-klere vir drugs verkoop. Altesaam 10 sel­fone wat hulle in die feestyd gekoop het, is by die merchant ingegee. Dis só erg dat Vergotine selfs haar kind se tik habit met haar AllPay moet feed, anders word sy aangerand. Hiér regeer die kind die huis, sê Vergotine. By Son se besoek aan die Vergotine-gesin het die dogter geweier om te praat. Dis duidelik dat die ma geen beheer oor haar tikkop-dogter het nie. Finaal Volgens Vergotine tik haar dogter al van 13-jarige ouderdom af. Vergotine vertel: “Sy’s een aand met vriende hier weg en vandaar af tik sy. “Daai vriende worry nie meer met haar nie en gaan aan met hulle lewe. “Sy het ook nou al die skool twee keer gelos en is nou finaal uit die skool.” Vergotine sê ál die lede van hulle gesin moet op hulle hoede wees wanneer haar dogter in die omtes is, anders verdwyn hulle geld en sel­fone. Sy sê sy kan nie eens haar foon charge nie, want dan word dit gesteel. Vergotine vertel verder: “Krismis toe steel sy my klere wat ek gekoop het. “Haar laaie is dolleeg, want sy’t ál haar klere gaan verkoop. “Onlangs het sy ook haar pa se splinternuwe jack­et en foon gesteel. “Sy het net gesê sy’t dit in die Strand by ’n merchant gaan verkoop. “Krismis het sy haar R700-tekkies vir R70 in die plakkerskamp gaan verkoop.” Vergotine sê toe sy Kindersorg in Grabouw nader, het hulle haar in die sorg van ’n pleegouer geplaas. Daar het sy sommer in die nag ontsnap. Volgens Vergotine wag hulle nou op Kindersorg om haar dogter in ’n rehab te plaas. Hieroor sê sy: “Ek is al moedeloos. “Elke keer moet ek hoor hulle wag nog vir ’n plek. “Hoe lank moet ek nog wag?” Vergotine sê die polisie is ook al óp van haar en meen sy moet haar eie kind regsien. Elke keer wanneer sy ’n klag teen haar kind maak, word die maatskaplike werker Karen MacDonald net ingeroep en daar kom niks van die saak nie, beweer Vergotine. Toe Son MacDonald, die hoof van Kindersorg, vir kommentaar nader, het sy gesê dat hulle wel aan Vergotine die beste diens verskaf het. Volgens MacDonald het hulle net vyf maatskaplike werkers in hulle kantoor. Sy sê: “Ons pleit by die departement vir nóg maatskaplike werkers. “Dis erg en ons wil nie nog ’n Anene Booysen hê nie. “Soos dit nou lyk, is ons op pad daarheen.” Volgens MacDonald het hulle die regte prosedure gevolg en wag hulle nou op hoofkantoor om die kind in ’n gepaste plek te plaas.