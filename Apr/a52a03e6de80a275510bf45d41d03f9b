HY IS bekend as ’n bouncer en ’n ou wat arms breek. Só het Radley Dijkers getuig oor die vermeende dikding Nafiz Modack. Dijkers is die staat se eerste getuie in die saak van intimidasie en afpersing teen Modack, Colin Booysen, Jacques Cronjé en Ashley Fields. Carl Lakay het ook tereggestaan, maar is intussen doodgeskiet. Lakay het die sekuriteitsmaatskappy TSG verteenwoordig en is die een wat Dijkers en sy manager ingelig het dat hulle die security management­ by die Grand Africa Café sal oorneem. Dijkers was handelsmerkbestuurder by die Grand. Hy sê hulle het die secu­rity-maatskappy tussen April en November tussen R60 000 en R70 000 per maand betaal vir sy dienste. Op 3 November 2017 het Modack en Cronjé by die Grand opgedaag en met die events manager, Raymond Bloom, vergader. Cronjé het na bewering aan Bloom gesê hulle charge R150 000 vir security vir ’n event soos die een wat die volgende dag sou plaasvind. Cronjé het Dijkers gebel om hom ’n spertyd te gee om die geld te betaal, maar dié het nie magtiging gekry om die R150 000 te hoes nie. Cronjé het toe aan hom gesê hy sal na die Grand kom om met hom te praat oor die betaling. Adv. Dirk Uys, Modack en Cronjé se regsverteenwoordiger, het aan Dijkers gesê dit lyk asof die vergadering tussen hom, Modack, Booysen en Lakay was om die kostes te negotiate. “Nee, dit was ’n demand wat verander het in ’n negotiation,” het Dijkers gesê. Hy sê toe Cronjé hom nader oor die geld, het dit soos ’n demand gevoel. “Ek het nie geweet hulle wou sekuriteit supply nie.” Dié reaksie van Dijkers het landdros Byron­ Pedro gelei om te vra waarom hy dan luidens sy eie getuienis op die vergadering erken het dat hulle nie volgens hulle worth betaal word nie. “Julle het dan in die vergadering tot ’n langtermyn-reëling gekom vir die volgende maand,” het Pedro opgemerk. Pedro het Dijkers toe gevra of hy ’n vooropgestelde idee gehad het oor die beskuldigdes deur wat hy in die media en op News24 gelees het. “Ja, ek het,” het hy toegegee. Pedro het ook aan hom gevra of sy vooropgestelde idees hom gelei het om aannames te maak oor wat hulle wou hê. “Ja, ek het myself con­vince omdat dit my vooropgestelde idee van hulle was,” het Dijkers gesê. Die saak gaan voort.