AI, DIE geldknyp, tog! Die Eerste Liga-kampioen – die SWD-Arende – sal sy veldtog in die SuperSport Rugby Challenge met net ses gekontrakteerde spelers en ’n nuwe hoofafrigter begin. Eddie Myners, wat verlede seisoen die Arende se hulp­afrigter was, neem die leisels by Rynard van As oor. Myners sal vanjaar op klubspelers moet staatmaak omdat die finansiële ondersteuning van SA Rugby aan die unie veel minder as in die verlede is. Oorgebly Maar Myners sê hy is gereed vir die taak wat voorlê en sal die beste van die situasie maak. Dit is net Leighton Eksteen, AD Jacobs en Vuyo Mboto wat van die agterspelers oorgebly het. Onder die voorspelers is Dewald Dekker (vaskop) en die losvoorspelers Wayne Wilschut en Wynand Grassmann die Arende se gekontrakteerde manne. Die Arende kom Sondag in die Sisa Dukashe-stadion in Port Elizabeth teen die Westelike Provinsie te staan. Die WP spog ook met ’n nuwe breier, Jerome Paar­water, wat by John Dobson oorneem. Myners sê die WP gaan ’n reuse-uitdaging vir sy span wees. “My groep bestaan meestal uit klubspelers en as daar in ag geneem word dat ons meer as 90% van ons spelers van verlede jaar verloor het, is ons besig om ’n nuwe span te bou. “Dit is die uitdaging vir my as coach,” het Myners gesê. Moeilik Volgens hom is dit ’n gesukkel en moeilik om selfs net almal by ’n oefensessie te kry, want hulle werk skofte. Myners het ’n groep van 35 spelers wat saam oefen. Hy sal eers môre sy span vir die trip na Mdantsane, buite Oos-Londen, bekend maak. Van As het hom intussen by ’n klub in Rusland, Yenisey-STM Krasnoyarsk, aangesluit, waar hy die hoofafrigter is. Hy was verlede jaar aan die stuur van sake toe die Arende die Eerste Liga van die Currie­beker gewen het.