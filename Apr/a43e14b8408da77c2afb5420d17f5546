HULLE het hulle eie “trampolines” gemaak uit stukkende ou matrasse. Maar toe kom ’n onbekende motoris glo verby en steek dié matrasse aan die brand. Dít is hoe die vakansiepret van kinders van Ocean View in Jeffreysbaai onlangs bederf is. Dié woonbuurt het geen parkies of aktiwiteite vir kinders nie. In skoolvakansies moet die kinders en hulle ouers omtrent planne uitdink om die jongspan besig te hou. Toe het die kinders ou matrasse bymekaargesleep. Geraldine Pieterse, een van die ouers, verduidelik: “Die kinders speel maar hier op die vlakkie, want daar’s nêrens anders om te speel nie. Daar is ’n oop stuk grond met meer as genoeg plek vir ’n speelparkie, maar niks word vir ons kinders opgerig nie.” Sy meen dit is sommer baie unfair. “As jy na areas soos Pellsrus toe gaan, sien jy duidelik die verskil tussen die woonbuurte. Daar speel die kinders lekker, maar arm kinders hier moet met niks tevrede wees. “Ons het ook mos gestem, maar ons kry niks.” Corras Gcakasi, nog ’n ouer, stem saam. Hy is ook bitter bekommerd oor die kinders se veiligheid. “Die kinders kan hulle beseer as hulle so somersaults deur die lug doen. En hoeveel kinders is nie al in die besige pad doodgery nie, maar die munisipaliteit gee mos nie om vir ons nie.” Die kinders se “gevaar­like” pret was maar kort, want toe dié groep eendag weer op die vlakkie kom, was die matrasse uitgebrand. Plesier “Dit was ’n motoris wat die matrasse aan die brand kom steek het. Dis hoe selfsugtig sommige mense is. “Hulle vat nog die laaste bietjie plesier van arm kinders af.” Son het navrae aan die munisipaliteit gerig oor moontlike speelparke in dié areas, maar teen druktyd is nog geen kommentaar ontvang nie.