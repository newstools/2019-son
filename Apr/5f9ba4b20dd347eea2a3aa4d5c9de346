POLISIEBEAMPTES in die Baai het saamgestaan om ’n kollega by te staan nadat gangsters sy huis afgebrand het. AO Willem Smith se huis in Gelvandale is einde Maart heeltemal verwoes terwyl hy in die Moth­erwell-gebied aan diens was. Kapt. Sandra Janse van Rensburg, polisiewoordvoerder, sê die cop se vrou en seun was tuis ten tyde van die voorval, maar hulle is gelukkig nie beseer nie. Die vlamme het Smith se huis geheel en al in puin gelê. Die polisie ondersoek ’n saak van brandstigting en van die aanval op ’n polisiebeampte. Die motief vir die misdaad is onbekend. Donderdag het lede van die polisie se provinsiale Women’s Network en Men for Change vir Smith en sy familie huishoudelike items, elektriese toebehore, klere, beddegoed, kontant en kos geneem na ’n huis in Kinkelbos. Dít was nadat die polisie Smith en sy gesin gehelp het om ’n huis in dié area te huur. Lt.genl. Liziwe Ntshinga, provinsiale polisiekommissaris, sê toe hulle van die brandstigting hoor, het al die senior bestuurders en lede saamgekom om Smith te help. “Wanneer een van ons eie mense ly, voel ons almal die pyn. Ons moet saamstaan en liefde en omgee wys,” aldus Ntshinga.