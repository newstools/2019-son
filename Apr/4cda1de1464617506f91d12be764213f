DIE wedloop om die Engelse Premierliga-titel kan tot die laaste dag se wedstryde op ’n naaldpunt bly. Dié naweek se wedstryde bewys weer: Liverpool en Manchester City gaan nie tou opgooi nie. Dis soos twee swaargewigboksers wat houe uitruil totdat een omval. En hoewel die knieë soms wankel, kry die Reds en die Sky Blues elke keer ’n manier om aan die wenkant te bly. Maar terwyl die aandag op die twee spanne gevestig is, kom die eens magtige Manchester United ook weer terug in die kollig. Die Red Devils moet môre die rol van title deciders speel, maar as jy ’n Liverpool supporter is, sal ek jou aanraai om nie gunsies op Old Trafford te verwag nie. Ole Gunnar Solskjaer, bestuurder, en sy United-span het nie oog­hare vir Liverpool nie. Met sy eie ondervinding as speler in die rooi trui sal hy ook nie juis goeie gevoelens vir City koester nie. Daar is diegene wat glo Solskjaer sal die Premier­liga-titel liewer na die blou helfte van Manchester wil sien gaan as na sy groot vyand, Liverpool. Dis waarom daar so baie belangstelling is in môre se belangrike derby op Old Trafford. As United met sy buurspan klaarspeel, sal dit Liverpool die oorhand gee in sy eie titaniese stryd. Die Reds is tans twee punte voor Pep Guardiola se City, maar het een wedstryd meer as City se 34 gespeel. Ná Sondag se skandes is daar min kans vir Unit­ed om City te klop – nie as ’n liggewig soos Everton hom met 0-4 afslag nie. United speel soos ’n span wat nie kan wag vir die einde van die seisoen nie – en dit ná al die optimisme oor die afdanking van José Mourinho as bestuurder. Maar Solskjaer kry nou self teenspoed met United, wat ses van sy laaste ag wedstryde verloor het. Solskjaer se permanente aanstelling as bestuurder word ook bevraagteken. As United môre verloor, is sy kans om volgende seisoen in die Champions League te speel daarmee heen.