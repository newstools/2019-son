GATVOL ouers, leerders en onderwysers het die hekke van die Laerskool Pinedene in Ravens­mead gister gesluit. Geboue in die skool se C- blok is glo in die begin van Februarie onveilig vir gebruik verklaar. Son het vroeër berig dat baie leerders by die skool onder bome klas gekry het. Die reëling is getref oor onnies gevrees het vir leerders se veiligheid kort ná die ramp by die Hoërskool Driehoek in Vanderbijlpark waar leerders dood is toe ’n voetbrug ineengestort het. Sedertdien het die WKOD ingenieurs aangestel om die struktuur te ondersoek vir veiligheid en te herstel. Die werk is nog nie voltooi nie. Sowat 50 leerders het gisteroggend saam met hulle ouers, onderwysers en lede van die skool se beheerliggaam buite die skool bymekaargekom. WKOD-beamptes is toegang tot die skool geweier. Ouers het geweier om die skoolperseel te betree. Rosita Barends, voorsitter van die beheerliggaam, sê: “Die skool is al oor die 50 jaar oud. “Die krake by C-blok is hier en daar gepatch. Hulle het probeer om dit reg te maak. “Maar die effort het ’n ander gedeelte van die gebou negatief geraak. “Die engineers sou deur die skoolvakansie meer werk doen. “Daar is egter niks aan die struktuur tydens die vakansie gedoen nie. “Toe ons by die WKOD daaroor kla, is ons as die ouers gesê ons is petty.” Nog ’n ouer, Jonathan Andrews, het gevra: “Wil die WKOD eers ’n string lyke sien voordat hy die skool ordentlik regmaak?” ’n WKOD-woordvoerder, Bronagh Hammond, sê die departement is teleurgesteld dat onderrig by die skool ontwrig is. Sy sê: “Die departement het al by drie geleenthede twee onafhanklike ingenieurs en een van sy eie uitgestuur om die gebou te assesseer.” Volgens haar het al drie ingenieurs die struktuur veilig verklaar. Die ouers sê gister by die skool die ingenieurs het ’n nota op die gebou geplak wat lui: “Gebruik op eie risiko.” Hammond het bygevoeg: “Daar is sekere repairs wat nagesien moet word. “Dit is onder meer die regmaak van die lekkende dak.” Gedwing Volgens haar is die instandhouding aan die gebou on track en daarom is die WKOD baie teleurgestel dat ’n skooldag gister ontwrig is. Sy sê: “Ons kan nie gedwing word om ’n splinternuwe skool by die Laerskool Pinedene te bou terwyl daar ander, dringender bekommernisse is wat ons moet oorweeg nie.” 