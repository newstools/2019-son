DIE Kaapse stadsraad het byna R14 miljoen opsygesit om die vaardighede op te skerp van die­gene wat deel uitmaak van sy Uitgebreide Openbare Werke-program (EPWP). ’n Bedrag van R13,78 miljoen gaan aan Business Process Enabling South Africa (BPeSA) in die Wes-Kaap betaal word om twee vaardigheids- en werkskeppingsprojekte te implementeer. Altesame 170 deelnemers sal by die eerste projek baat vind waar hulle geakkrediteerde vaardigheidsontwikkeling in die besigheidsektor sal ontvang. R3,78 miljoen is vir dié projek begroot. Dié kursusse is spesiaal vir skoolverlaters of werklose individue ontwerp. Die minimum vereiste om aan dié program deel te neem, is gr. 11 of ’n matrieksertifikaat, of die individu moet reeds meer as twee jaar werkloos wees. “Hierdie opleiding is ’n groot geleentheid vir mense wat hulself wil upskill en geleenthede in die digital space wil opraap. Gebrek “Wat vir my van hierdie projek uitstaan, is dat, ná die voltooiing van hul opleiding, 170 individue gewaarborg is van permanente werk by ’n inbelsentrum,” sê Grant Twigg, burgemeesterskomiteelid belas met stedelike bestuur. Die Stad het R10 miljoen goedgekeur wat gebruik gaan word om spesifiek die gebrek aan tegnologiese vaardighede aan te pak wat verband hou met die Vierde Industriële Rewolusie. In samewerking met ander belangegroepe gaan 345 werkloses tussen die ouderdom van 18 en 34 by die inisiatief baat vind. Hulle sal ’n jaar lank opleiding ontvang en BPeSA Wes-Kaap sal deel­nemers help met plasings vir internskappe by maatskappe.