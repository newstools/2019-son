HOOP ... Dit is wat baie van die backyard dwellers in New Woodlands en Kosovo nou in hulle hart het. Hulle hoop dat hulle ná amper 30 jaar hulle name uiteindelik op ’n rates-papier sal kan sien staan. Die Wes-Kaapse premier, Helen Zille, het die provinsie se minister van behuising, Bonginkosi Madikizela, gister vergesel toe hy ’n behuisingsprojek van R200 miljoen daar bekend gestel het. Die RDP-huise sal tussen die inwoners van New Woodlands en die Kosovo-plakkerskamp in Philippi gedeel word. Madikizela het gister verduidelik dat 440 nuwe huise gebou sal word en dat 220 van die huise na die inwoners van New Woodlands gaan en 220 aan Kosovo se inwoners. Hy sê die twee gemeenskappe het self ná talle vergaderings met die oplossing opgekom. “Ons sal seker maak dat dié wat langer as 30 jaar wag, eerste gehelp word. “Ons sal na die Kaapse behuisingswaglys kyk en wag ook op die gemeenskapskomitee se lys.” Madikizela sê dis belangrik om uit te wys dat die huise net vir dié twee gemeenskappe bedoel is. Daar was volgens Zille goeie samewerking tussen die twee gemeenskappe, wat die proses makliker gemaak het. Volgens Zille sal dit net so smooth verloop as ander gemeenskappe ook so kan optree. Vordering “Dis gewoonlik die struikelblok as daar konflik in die gemeenskappe is. “As ons saamwerk, sal ons vinnig vordering kan maak.” Vanessa Februarie (51) en haar man, Anthony (54), sê hulle wag al byna ’n halfeeu om ’n plek te kry wat hulle hul eie kan noem. Volgens die egpaar was hulle opgewonde toe hulle die oproep gekry het dat huise nou gebou gaan word. “Ons hoop dat ons van die mense is wat eerste prioriteit gaan kry,” vertel Vanessa. Volgens die mammie wil sy net ’n beter lewe vir haar kinders hê. Vanessa vertel met trane in haar oë: “Dis nie ’n lekker gevoel om so lank te wag nie. “So, ons hoop ons name is nou op die lys.” Haar man het bygevoeg dat hulle nog al die jare as back­yard dwellers gewoon het. “Ons voel dis nou ons tyd.” Daar is ook gister verwys na dié wat hulle luck nou op die oop stuk grond wil try. Volgens Madikizela sal daar streng opgetree word as mense op die oop stuk grond kom plak.