SOWAT R100 miljoen gaan bestee word op projekte in die Northerns en dele van Uitenhage. Dít volg nadat die Baaise munisipaliteit ’n grant van R200 miljoen van die nasionale tesourie gekry het . Daarvan is R50 miljoen uitgesit vir die Northerns en R50 miljoen vir Uitenhage. Die geld vorm deel van die Urban Settlements Development Grant (USDG). Die geld is aan die Metro gegee omdat die Metro in die vorige boekjaar ál sy geld bestee het. Die grant moet voor die einde van Junie gebruik word. Goedgekeur Die res van die geld gaan gebruik word in townships soos Ibhayi (R32 miljoen), Motherwell (R43 miljoen) en R24 miljoen in die res van die stad. Die geld gaan onder meer gebruik word vir die ontwikkeling van openbare areas, beligting, om van onwettige kragkonneksies ontslae te raak en die teer van grondpaaie. Die besteding van die geld is Dinsdag op ’n raadsvergadering goedgekeur. Bicks Ndoni, ANC-hoofsweep, meen dis belangrik om te verseker dat die geld ten volle gebruik word. “Ons het twee maande om die geld te gebruik, anders word dit van ons weggeneem. “Dit sal krimineel wees om die geld te verloor.” Marlon Daniels, PA-raadslid, meen die verslag wat Dinsdag ter tafel gelê is, gee nie genoeg details van hoe die geld in die Nor­therns gebruik gaan word nie. “R50 miljoen van die geld moet vir die Northerns gaan. Ons moet begin om die ongelykheid aan te pak.” Nqaba Bhanga, die DA-premierskandidaat en raadslid, sê sy party sal slegs die verdeling van die grant-geld aanvaar as daar geen verdere veranderings gemaak word nie. Afgeskeep “Ons moet seker maak dat alle inwoners van die stad ’n deel van die geld kry. In Uitenhage is daar reuse-infrastruktuur-probleme.” Lance Grootboom, ACDP-raadslid, stem saam. “In die verlede is Uitenhage altyd afgeskeep. Die inwoners van Langa en Gerald Smith bly vergete.” Hy is egter bekommerd dat die geld nie gebruik sal word nie. “Ons het geld gekry om die lewens van ons inwoners te verbeter, maar die huidige kapitaalbesteding staan op slegs 34%.” Presies hoe die geld in die Northerns en dele van Uitenhage gebruik gaan word, en watter wyke betrek word, was gister nog onbekend.