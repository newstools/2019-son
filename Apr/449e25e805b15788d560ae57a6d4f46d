SY’S VEILIG! Dís die baie goeie nuus wat die familie van die 14-jarige Mumtaaz Abrahams van Eastridge gekry het nadat sy in Tafelsig gevind is. Die tiener se verdwyning het omtrent die hele wêreld laat worry en oral mense in rep en roer gehad. Mense van so ver as Kaïro en Amerika het die post oor die missing meisie op sosiale netwerke gedeel. Donderdag net voordat sy gekry is, het die cops se snuffelhonde ook uitgekom om te help soek. Kaashiefa Fakir (42), Abrahams se antie en grootmaak-ma, sê sy het geweet haar kind is nog in die land van die lewendes nadat sy Sondag verdwyn het. Abrahams was net voor haar verdwyning nog by haar mense. Sy het gesit en TV kyk toe sy besluit om winkel toe te gaan. Volgens Fakir het sy moedig gebly omdat sy nie “daai gevoel” gekry het nie. “Ek het in my gut geweet sy leef nog, want ek kon nie aanvoel dat sy êrens in ’n sloot dood lê nie.” Die verligte antie sê sy waardeer die hulp van almal wat ingespring en gehelp het met die soektog, selfs “organisasies wat ek nie eens geweet het exist nie. “Die polisie, gemeenskap, vriende en familie se support was overwhelming. Dankie, almal!” Fakir sê sy glo alles gebeur met ’n doel. “Miskien moes ons iets daaruit leer. Miskien moes sý iets daaruit leer.” Teen druktyd was dit nog onbekend presies waar in Tafelsig Abrahams opgespoor is. Al wat ’n vrou gesê het, is dat sy deur ’n jong genader is wat haar slaapplek aangebied het. Kapt. FC van Wyk, ’n polisiewoordvoerder, het bevestig dat Abrahams veilig is en met haar eie mense herenig is.