DIE gemeenskap van die informele nedersetting Powerline is nou gatvol. Dié sowat 2 000 inwoners van dié area in Motherwell in die Baai lewe die afgelope drie jaar onder gevaarlike kragkabels. Hulle wil graag verskuif word en het gereken op die mayor, Mongameli Bobani, nadat hy beloftes gemaak het. Beantwoord Die gemeenskap is kwaad oor die munisipaliteit se stilswye en het daarom gister hul frustrasies straat toe gevat. Klippe is in die pad gegooi en tyres is gebrand. Die publieke-orde-polisie (POP) was gou op die toneel. Volgens kapt. André Beetge, ’n polisiewoordvoerder, het die protesaksie omstreeks 04:00 begin. “Ons het twee arrestasies uitgevoer – ’n 28-jarige en ’n 37-jarige – vir die beskadiging van infrastruktuur en openbare geweld. “Hulle sal môre (vandag) in die Motherwell-landdroshof verskyn,” sê Beetge. Die probleem lê by die gevaarlike omstandighede waarin die inwoners moet lewe. Hulle is bang iemand kan geskok word deur die kragkabels wat so laag hang. “Wanneer dit swaar reën, hoor ons die geluide wat die kabels maak. Ons het reeds ’n getekende memorandum aan die munisipaliteit oorhandig en hulle het gesê hulle sal binne 28 dae na ons toe terugkom,” verduidelik Sinetemba Catchman (29), ’n gemeenskapsleier. Nog ’n leier, Nomsa Kulati (45), sê die POP het sommer sonder waarskuwing op betogers begin skiet. “Drie kinders is beseer en is nou in die hospitaal. ’n Ou oom is ook raak geskiet en het van die traangas flou geval.” Die raadslid van wyk 56, Mambalu Mgcokoca, het aan die betogers gesê sy kan nie hulle vrae beantwoord nie. “Die gemeenskap wil hervestig word en Bobani het in Desember 2018 met sy besoek hier gesê hulle sal. “Verlede maand in ’n vergadering met alle raadslede en gemeenskappe van Motherwell kon hy nie ’n time frame gee nie.” Bobani sê by navraag hulle is besig om die kwessies te bespreek. Hy sê mense moenie paniekerig raak nie aangesien almal dienste sal kry en hy vra hulle mooi om nie tyres te brand nie.