KORT ná die Paas­naweek het die Smile Foundation talle ouers en kinders sommer behoorlik laat smile. Dié keer was dit nie met Paaseiers nie, maar met operasies wat ’n normale lewe vir hulle kleintjies waarborg. Hierdie goeie dade het Dinsdag in die Tygerberg Hospitaal begin. Die oggend vroeg is klein Sibabalwe Mpingelwani (9) van Manenberg reeds in die operasiesaal. Haar toestand was dringend. Haar gesiggie was erg misvorm en haar oë het uit die oogkasse gebult. Prof. Frank Graewe, wat in beheer was van die operasie, sê Sibabalwe se misvormdheid sal nou iets van die verlede wees. Haar pa, Xolani (59), sê hy is baie dankbaar vir die stigting wat sy kind die kans gegee het om ’n normale lewe te lei. Sy gesig het opgehelder toe hy vertel: “Nou kan my kind ook skoolgaan en lag soos ander kinders.” Sibabalwe was nog nooit in die skool nie, sê Xolani. Nog ’n mammie, Shimoney Jonkers van Elsiesrivier, was ook verheug dat sy net ’n maand vir ’n afspraak moes wag vir haar seun. Haar sewejarige seun, Malakai, het ’n groeisel op sy voorkop. Die groeisel is nie pynlik of groot nie, sê Shimoney. “Volgens die dokters kan dit egter groter word soos wat Malakai groei.” Geheg Die eenjarige Electra Vos is ’n meisietjie met ’n gesplete verhemelte. Haar ma, Natasha (24), vertel: “Die beentjie wat bokant haar lip gegroei het, is in haar vorige operasie gebreek en vervang met ’n plaatjie.” Gister is dié plaatjie uitgehaal en haar lip geheg. “Ek is veral bly, want hierdie operasie beteken dat my kind sal kan praat en soliede kos kan eet.” Klein Electra het vrolik geglimlag toe sy hoor wat die uitkoms van die operasie gaan wees. Hedley Lewis, die uitvoerende hoof van die Smile Foundation, het die organisasie Big Shoe bedank vir sy hulp om die operasies moontlik te maak. Dié organisasie, wat in Duitsland gesetel is en dieselfde soort werk as die stigting doen, het die operasies geborg. Hedley het beklemtoon dat mense oral in die wêreld omgee. Hy sê hulle doel is om mense te help en nie om geld te maak nie. Enige iemand kan hiervan deel wees. Besoek gerus die webblad smilefoundation.co.za vir al hulle besonderhede.