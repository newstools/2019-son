ROBERT du Preez en sy Sharks kan dié week ’n bietjie rustiger slaap in die wete dat hulle hulself oor twee minder ster-Crusaders hoef te bekommer. Die senter Ryan Crotty en die slot en kaptein, Sam Whitelock, gaan nie Vrydag in Christchurch teen die Durbaniete losgelaat word nie. Vrydag se wedstryd skop 09:35 af en word regstreeks op SuperSport se kanaal 201 uitgesaai. Volgens die website stuff.co.nz is die All Blacks se plan om Crotty en Whitelock te laat rus ter voorbereiding vir die World Cup later vanjaar in Japan. Dit beteken die twee ysters kom eers weer in aanmerking wanneer die Crusaders twee wegwedstryde in Suid-Afrika kom speel. Maar daar is hope gehalte en diepte by die Crusaders, wat twee ander groot name, Scott Barrett en Matt Todd, terugverwelkom. Met 39 punte geniet die Crusaders tans ’n gerieflike voorsprong van 7 punte op die Superrugby-punteleer.