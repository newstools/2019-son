GARDENS se rugbyspan is die wenner van die eerste DA Game Foundation Paasrugbytoernooi. Dié toernooi vir die Ooste­like Provinsie se Superligarugbyklubs is Saterdag in die De Wet-stadion in Despatch gespeel. In die eindstryd het Gardens vir Kruisfontein United met 41-15 geklop. Gardens moes dalk harder vir sy sege werk as wat die telling aandui. Met die rustyd was daar net sewe punte verskil tussen die spanne. Gardens was toe met 22-15 voor, maar het in die tweede skof beheer van die wedstryd geneem. Keenan Lindoor het kort voor dié blaaskans vir Gardens ’n belangrike drie gedruk. Dit het die Groentruie van Uitenhage weer laat moed skep om hul beste voet voor te sit. Om ’n toernooi van dié aard te wen het jy goeie spelersdiepte nodig. Die spelers moet ook fiks en honger wees om vir drie wedstryde hulle goeie spel te kan volhou. Dit het Gardens wel alles gedoen om welverdiend as die algehele wenner uit die stryd te tree. Ruben de Vos se bestroubare skopstewel het ook baie gehelp om Gardens op die wenpad te hou. Op pad na die eindstryd moes Gardens eers vir Star of Hope en Port Elizabeth Harlequins klop. Dit was ook geensins mak­like wedstryde nie, maar Gardens het genoeg in die tenk oorgehad om onoorwonne te bly. African Bombers het Gelvan Wallabies in ’n taai wedstryd in die Adock-stadion in Port Elizabeth met 32-27 geklop. Die wedstryde wat aanvanklik vir 6 April bepaal is, sal dan gespeel word. Die uitslae is: Brumbies 39, Winter Rose 0; Lily White 15, Old Collegians 0; Eastern PE 28, Wander­ers 0; Brumbies 28, Zwide 0; Lily White 34, Winter Rose 16; OC 24, Eastern PE 19; Lily White 11, OC 5; OC 28, Zwide 0; Winter Rose 27, Wanderers 5; Lily White 29, Eastern PE 8; Brumbies 27, Eastern Grahamstown 11; Winter Rose 19, Eastern PE 12; Brumbies 20, OC 13; Lily White 37, Wanderers 0; Old Collegians 28, Winter Rose 0.