COPS het gister aan twee fronte vure doodgeslaan. Die eerste een was vroeg gisteroggend by die Bellville cop shop. Daarna moes hulle vure doodslaan oor beweringe dat ’n petrolbom by die Bellville-polisiestasie gegooi is. Dit kom nadat ’n gedeelte van die administrasiegebou agter die polisiestasie afgebrand het. Leidrade Die voorval het gister in die vroeë oggendure gebeur. Niemand is in die brand beseer nie. Volgens kapt. FC Van Wyk, ’n polisiewoordvoerder, was niemand in die twee kantore van die administrasiegebou wat afgebrand het nie. Hy het ook beweringe ontken dat die brand deur ’n petrolbom ontstaan het. Van Wyk sê: “Die polisie se misdaaddeskundiges is besig om die brandtoneel vir leidrade te fynkam. “Die oorsaak van die brand is nog onbekend en die ondersoek is baie sensitief.” Volgens ’n ingeligte het twee cops ’n verdagte gearresteer en na die polisiestasie geneem. Met hulle aankoms by die aanklagkantoor het die verdagte die cops ingelig dat hy rook ruik. Die twee cops het ondersoek gaan instel en gesien rook kom by twee van die kantore by die gebou uit. Hulle het die brandweer laat kom. Die brand is toe geblus. Die minister van gemeenskapsveiligheid, Alan Winde, het gevra dat die brand by die polisiestasie ondersoek word en as misdaad vermoed word, moet die skuldiges aan die pen ry. Volgens Winde is die omvang van die brandskade nog onbekend. Hy hoop dat die skade nie die bekamping van misdaad sal belemmer nie.