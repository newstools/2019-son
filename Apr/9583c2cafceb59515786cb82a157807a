S’BURA Sithole, die voor­malige Blitsbok-ster, is terug vir die Southern Kings en gaan vandag sy eerste verskyning teen die Ospreys in die Madibaz-stadion maak. Die sterk, veelsydige agterspeler was lank buite aksie met ’n kniebesering. Dit het hom vir die grootste deel van die seisoen op die kantlyn gehou. Met twee games oor in die Pro14-reeks het die Kings-breier, Deon Davids, besluit om die voormalige Sharks-ster weer ’n kans te gee, maar dié keer op senter. Sithole het vir die Kings uitgedraf in hulle eerste Pro14-seisoen, maar meestal op vleuel. Hy gaan nou kans kry langs Berton Klaasen, wat weer van die begin uitdraf nadat hy verlede week sy 50ste game van die bank gespeel het. Die vurige Harlon Klaasen is op vleuel terwyl die Kings se voorste driedrukker, Yaw Penxe, steeds sukkel met ’n bobeenbesering. Nog ’n verandering in die agterlyn is dat Ulrich Beyers terug op heelagter is, terwyl Masixole Banda weer diens doen van die bank af. Met Bjorn Basson op die ander vleuel lyk die Kings se agterlyn baie gevaarlik. As hulle die bal van die Ospreys se voorspelers kan kry, behoort daar vonke te wees. Gedwing Veranderings is ook onder die voorspelers aangebring. Die jong stut Alulutho Tshakweni kry ook kans, terwyl Schalk Ferreira na die bank skuif. Soos verwag is, gaan Dries van Schalkwyk op flank speel in die beseerde Tienie Burger se plek. Davids sê hulle is gedwing om veranderings aan te bring. “In sekere posisies het ons sommige van die spelers net geskuif en ons is bly om ’n man soos S’bura Sithole terug te hê. Hy is sterk en vinnig en sal teen die Ospreys se gevaarlike aanvallers ook goed kan verdedig.” Davids het gesê sy span is oorgehaal om ’n goeie vertoning te lewer in hulle laaste game voor hulle tuisskare. “Ons wil graag die ondersteuners ’n goeie vertoning gee juis om hulle te bedank vir die wonderlike ondersteuning dié seisoen.” Die Kings is: Ulrich Beyers, Harlon Klaasen, S’bura Sithole, Berton Klaasen, Bjorn Basson, Bader Pretorius, Stefan Ungerer, Ruaan Lerm, Dries van Schalkwyk, Andisa Ntsila, JC Astle, Stephan Greeff, De-Jay Terblanche, Michael Willemse, Alulutho Tshakweni. Plaasvervangers: Alandré van Rooyen, Schalk Ferreira, Pieter Scholtz, Schalk Oelofse, Stephan de Wit, Rudi van Rooyen, Masixole Banda, Meli Rokoua.