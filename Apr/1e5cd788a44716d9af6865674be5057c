DIE minister van gemeenskapsveiligheid in die Wes-Kaap, Alan Winde, het sy kommer oor bendeverwante moorde uitgespreek. Volgens Winde is daar in Maart vanjaar 341 mense in die Wes-Kaap vermoor in vergelyking met die 343 in Maart verlede jaar. ’n Skamele twee minder ... Vanaf die begin van November 2018 tot Maart 2019 is 1 567 mense in die Wes-Kaap vermoor. Dit is volgens die statistieke wat van die provinsiale departement van gesondheid se lykhuise verkry is. Winde sê: “Daar is tien moorde per dag in die Wes-Kaap en die polisie dink dis nie nodig vir nog ingryping nie nadat die teen-bende-eenheid in die Wes-Kaap ontplooi is. “As jy na die statistieke kyk, is dit duidelik dat die polisie se misdaadstrategie nie voldoende is nie. “Die polisie moet die onwettige vuurwapens van die strate verwyder. “Solank die minister niks doen aan die tekort van 4 500 cops in die provinsie nie, sal die moorde voortgaan.” In Maart het 140 mense in skietvoorvalle gesterf en 152 in messteekvoorvalle. Volgens Winde staan die Wes-Kaapse regering se aanbod nog om R5 miljoen beskikbaar te stel sodat die polisiereserviste-program weer ingestel word. Geskok Hy beweer dinge sal beter gaan as die Wes-Kaap ’n provinsiale polisiemag kry. Winde sê: “Ek is geskok oor veral die kindermoorde wat die laaste tyd plaasgevind het. “Abdul Mueez (2) van Hanover­ Park is Saterdagaand in sy ma se arms in die kop geskiet toe ’n dwaalkoeël hom getref het. “In Eersterivier is Orderick­ Lucas (1) se lykie ook in ’n drein gevind. Die geweld in ons gemeenskappe raak net al hoe erger.” Volgens Winde sal die probleem opgelos word as daar ontslae geraak kan word van die onwettige vuurwapens. Die departement kan by 078 330 9333 gebel word deur enigeen wat weet van onwettige guns. Hulle kan ’n beloning kry van R10 000.