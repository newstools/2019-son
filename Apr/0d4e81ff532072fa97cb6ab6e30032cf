JEROME Paarwater, afrigter van die Westelike Provinsie-rugbyspan, hoop om in vanjaar se SuperSport Challenge ’n paar diamante te ontgin. Die toernooi gaan Sondag in alle erns afskop. Die WP pak dan die SWD-Arende in die Sisa Dukashe-stadion in Mdantsane naby Oos-Londen. Paarwater en sy manne is al geruime tyd besig met hulle voorbereiding vir die kompetisie. Hulle is slag­gereed vir Sondag se eerste kragmeting. Terugkeer Hy het op Cape Rugby TV gesê: “Die manne sien uit na ons eerste game. Ons het sewe klubspelers wat lid van ons groep is. “Oor die laaste ses weke was daar 10 klubspelers wat saam met ons geoefen het, maar daar is Stormers wat van beserings terugkeer wat ook speelkans moet kry. “Vir die sewe klubmanne in ons kamp is dit ’n gulde geleentheid om ervaring op te doen. “Ek hoop van harte dat daar iewers in die kompetisie ’n geleentheid sal opduik waar ons aan dié manne ’n kans kan gee om te speel. “Ons wil nie net hê hulle moet kom oefen nie, maar moet ook speelkans kry.” Paarwater glo dit is die enigste manier waarop ’n mens kan sien hoe hierdie spelers vorder en waar hulle moet verbeter. Een van die klubspelers is Chadley Wenn, wat voorheen vir die Boland Kavaliers gespeel het. Hy speel deesdae vir Tygerberg. Wenn sê: “Om eerlik te wees, is ek baie emosioneel om elke dag my kar hier te parkeer en na die oefenveld by die HPC (Sentrum vir Uitnemendheid) te stap. “Ek dink altyd watter voorreg dit is om hier te kan wees, want daar is so baie talent in die WP.”