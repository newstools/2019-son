NET die Southern Kings se heel beste vertoning van die seisoen sal die Cheetahs môre tot oorgawe dwing. Só sê die span se breier, Deon Davids, oor dié kragmeting in Bloemfontein. Die Kings pak die Cheetahs in hulle laaste Pro14-wedstryd van die seisoen en soek hulle eerste sege oor die Vrystaatse span. Davids sê dit was sover ’n moeilike maar opwindende week van voorbereiding. Kies “Dit is moeilik omdat ons ’n hele paar beseerde spelers het en ons hulle probeer regkry het vir die wedstryd. “Verlede jaar was dit ’n soortgelyke storie, maar toe het ons vreeslik gesukkel om die span te kies,” sê hy. Davids sê spelers soos Berton Klaasen en Yaw Penxe sukkel steeds met beserings. Penxe het selfs die Kings se laaste twee wedstryde misgeloop. “Andisa Ntsila en Stephan Greeff is nóg twee spelers wat ook geringe beserings het waarna ons moet kyk voordat ons die span bekend maak. “Daar is wel ’n kans dat die manne reg sal wees, maar ons sal dit nog tot op die laatste kans gee.” Davids sê die Pro14-seisoen is lank en dit eis sy tol van spelers. Behalwe die beserings, sê Davids, was dit ’n emosionele week. “Baie van die spelers kan ons aan die einde van die seisoen verlaat. So, dit is nogal emo­sioneel – veral nadat baie van ons lank bymekaar was.” Hy sê die span is egter oorgehaal om die seisoen goed te eindig. “Ons sal hard moet werk en langer as 80 minute moet speel as ons die Cheetahs wil klop. “In vyf vorige ontmoetings kon ons nog nie met die Cheetahs afreken nie. “Ek glo ons spelers sal weer veg tot die einde.” Hopelik sal dít die wedstryd wees waarin die Kings hulle duck oor die Cheetahs breek. In die twee spanne se vorige ontmoeting in Bloemfontein was die Cheetahs net-net baas met 40-36. Die Kings het al voorheen groot vertonings gelewer, met oorwinnings oor Glasgow War­riors en Edinburgh vroeër in die kompetisie. Die vraag is of Davids se span genoeg oor het in die tenk om moontlik hulle derde en historiese eerste sege oor die Cheetahs te behaal.