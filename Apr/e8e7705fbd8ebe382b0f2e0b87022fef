VRYDAG het ’n onverwagte betoging teen verkragting by ’n universiteit se gradeplegtigheid mense na hulle asem laat snak. Dié toneel het afgespeel by die Nelson Mandela-Universiteit (NMU) in die Baai, waar Nobubele Phuza (26), Zandile Tose (26) en Nangamso Nxumalo (23) voor almal gaan staan het met plakkate en pleisters oor hul monde geplak. Die vierde vrou, wie se naam nie bekend is nie, is glo deur ’n manlike medestudent verkrag wat Vrydag graad gevang het. Die vier was in swart geklee. Op een plakkaat het gestaan: “My rapist is graduating. Congratulations?” In The Herald word daar berig dat Phuza gesê het: “Diep seergemaak en wetende wat hy aan haar gedoen het, kon sy nie net daar staan terwyl hy nie net gegradueer het nie, maar ook applous ontvang het van familie, vriende en die universiteit.” Die slagoffer het glo uit die saal geloop net voordat haar beweerde verkragter sy graad gekry het. Diegene wat graad gevang het, is van die fakulteite van onderwys en regte, asook doktore. Volgens die vroue wat betoog het, is daar twee manlike studente wat vroue misbruik het wat Vrydag gegradueer het. Geraldine Fraser-Moleketi, die kanselier, het die protes erken en gesê sy sal die kwessies opvolg. Lede van die universiteit se bestuur het met die vier vroue vergader en gesê hulle sal in die toekoms verder oor die kwessies praat. The Herald berig voorts dat die vier vroue, wat almal lid is van ’n groep genaamd Activist ConneXions, Woensdag ’n brief aan NMU se bestuur geskryf het. Dit lui dat tien sake van seksuele teistering en aanranding sover vanjaar op die kampus aangemeld is. Hulle het glo in die brief genoem dat die sake nog nie ondersoek is nie en dat geen dossiere aangelê is deur die universiteit se regsdienste nie. In die brief staan daar ook dat die graduering van die studente wat skuldig bevind is aan verkragting en ander seksmisdade, ’n mislukking is van die universiteit se dissiplinêre proses. Zandile Mbabela, ’n NMU-woordvoerder, sê geslagsgebaseerde geweld is een van die grootste probleme in die Suid-Afrikaanse gemeenskap. Volgens haar is die NMU nie immuun hierteen nie en het verslae ontvang oor geslagsgebaseerde geweld waarby die instelling se gemeenskap, veral die studente, betrek word. “Terwyl ons geensins geslagsgebaseerde geweld duld nie, is ons steeds daartoe verbind om die prosesse te volg. As ’n instelling erken ons dat ons ondersoek-kapasiteit gebrekkig is. Ons werk daaraan om dit te verbeter. “Ons sien uit daarna om saam met relevante belanghebbers, insluitend aktivis-groepe, te werk.”