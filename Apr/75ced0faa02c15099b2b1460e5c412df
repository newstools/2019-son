DIE tiener (15) is net ’n bondeltjie mens waar hy op Anna Beginsel, sy antie, se bedjie lê in Bergsig, Calitzdorp. En terwyl Beginsel hom saggies oor die voorkop streel, vertel sy woedend en in trane hoe hy deur sy ma verwaarloos word. Die seun kan nie loop of praat nie. Beginsel vertel: “ ’n Vriendin, Non, het my kom roep om te kom kyk hoe die kind in die bos lê. Sy ma was besig om te hike. “Die miere het oor sy bene geloop in die hittige son. Die polisie het toe daar verbygery gekom, maar haar niks gemaak nie. “Almal weet sy ma is op drugs. Snags sluit sy hom in die bungalow toe en gaan op haar nagtelike rondes. Dan lê hy daar alleen. “Kyk hoe lyk hy. Sy lippe was so gebars, want hy het lanklaas nat of droog in sy mond gehad. Daai dag moes ek die kind lawe; ek kon iets oorkom. Ek sou die ma ook iets aangedoen het.” Beginsel het bygevoeg: “Hoekom het die polisie nie die ma gearresteer vir kinderverwaarlosing nie? Ek het met my eie oë gesien hoe sy die kind wurg. As ons nie die kind ingeneem het nie, kon hy by dié tyd al ’n lyk gewees het.” Volgens die seun se se ouma het sy ma net gesê sy gaan hike, “maar sy worry nie oor haar kind nie”. Die ma wou Son glad nie te woord staan nie. Dit was duidelik die kind het dringend mediese hulp nodig. Beginsel sê: “Ek sal hom by ’n dokter kry. Ek was by die welsyn, wat hier dringend sal moet ingryp.” Eunice Strydom, maatskap­like werker van die ACVV, het by navraag gesê: “Ons sal die saak ondersoek. Volgens die inligting tot my beskikking sal die kind in pleegsorg geplaas moet word en ná assessering, indien nodig, sal ’n veiligheidsplasing gedoen moet word.”