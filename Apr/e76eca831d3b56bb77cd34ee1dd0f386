TEEN gister laatmiddag was daar veronderstel om weer water te vloei uit al wat ’n kraan is in Bethelsdorp in die Baaise Northerns. Groot dele van Bethelsdorp was sowat vier dae sonder water. Hulle water het sonder enige verduideliking of waarskuwing opgedroog. Gister het die Baai se mayor, Mongameli Bobani, ’n media briefing in die Helenvale Resource Centre gehou om die media oor die waterkrisis in te lig. Dr. Walter Shaidi, die direkteur van infrastruktuur en ingenieurswese by die Nelson Mandelabaai-munisipaliteit, het gesê die gebrek aan water die afgelope paar dae was ’n ernstige krisis omdat nege wyke daardeur geraak is. Volgens Shaidi het hulle onverpoos na ’n blokkasie gesoek omdat die water nie soos gewoonlik tot in die reservoir gevloei het nie. Shaidi het gesê hulle het eers Sondag vasgestel die watertoevoer word weens ’n restrainer langs die reservoir geblok. Hy het verduidelik kort nadat die restrainer geflush is, het die water weer in die reservoir gevloei. “Dit was ’n tegniese probleem – nie sabotasie nie,” het hy gesê. Gisteroggend ten tyde van die media briefing was die reservoir reeds 5% vol water. Volgens hom sou die water opbou en sou almal gister teen die einde van die dag weer water hê. Hy het gesê die water sal eers in laagliggende gebiede available wees en dan heelwat later hoogliggende gebiede, soos Palmridge en Jacksonville, bereik. Oor die kwessie hoekom dit so lank geneem het om die probleem op te spoor, het Shaidi gesê omdat die probleem in so ’n groot gebied voorgekom het, moes hulle oral soek vir onder meer moontlike gebarste pype of water-lekkasies. Bobani het gesê die waterkrisis was een van die grootste challenges wat hom as burgemeester tot nou toe geface het. “Dit was baie frustrerend. Ek was bekommerd mense sou begin met optogte omdat dit verkiesingstyd is.” Volgens Bobani het die munisipaliteit hierdeur ’n les geleer en gaan die re­strainers nou gereeld gediens word sodat hierdie probleem nie weer opduik nie. Hy het gesê al is die watertoevoer nou herstel, word watertenks nog na inwoners uitgestuur. Hy het gesê teen gisteroggend was die probleem 99% opgelos. Bobani het sakelui bedank wat inwoners bygestaan het deur hulle van water te voorsien. Hy het gesê die munisipaliteit vra inwoners om verskoning vir die krisis.