POLISIESTASIES in die Oos-Kaap en die gemeenskappe wat hulle dien, suffer weens die ANC se onvermoë om die ligte by Eskom aangeskakel te hou. So sê die DA se premierskandidaat in die Oos-Kaap, Nqaba Bhanga, ná oorsig-inspeksies Dinsdag by twee polisiestasies in die Baai. Bhanga is vergesel deur die DA se woordvoerder oor veiligheid en sekuriteit in die Oos-Kaap, Bobby Stevenson­. Onderbreek Bhanga sê die Kabegapark- en Gelvandale-polisiestasie is die ergste ge­affekteer toe beurtkrag landwyd geïmplementeer is. Hy sê die Kabegapark-polisiestasie het nie ’n krag-opwekker nie en kan elektrisiteit net van ’n inverter trek. Bhanga sê die inverter voorsien elektrisiteit vir net 20 minute. Hy sê wanneer die Kabega­park-polisiestasie se elektrisiteit onderbreek word, werk die ligte, telefone en rekenaars nie. Bhanga sê die krag­opwekker by die Gelvan­dale-polisiestasie is al minstens ag maande buite werking, daarom trotseer hy dieselfde uitdagings as dié van Kabegapark. Hy sê die kragopwekker is eers Maandag herstel. Bhanga sê die krag­opwekker voorsien elektrisiteit net in die charge office­, maar die telefone is dan buite werking. Die Gelvandale-polisiestasie is in die northern areas van Port Elizabeth. Dis een van die mees misdaad-geteisterde gebiede in die Oos-Kaap, veral wat bendebedrywighede betref. Bhanga sê daar word daagliks inwoners vermoor. Hy het as ’n voorbeeld verwys na die 12-jarige Irvinisha Brooks en ’n drie­jarige seun wat slagoffers was in afsonderlike skietvoorvalle. Irvinisha is dood en die seun is ernstig beseer nadat hulle in die kruisvuur van bendes in die Northerns beland het. Bhanga sê daarom is dit van kardinale belang dat die Gelvandale-polisiestasie ten volle operasioneel moet wees. Hy sê in Augustus is in antwoord op vrae in die Oos-Kaapse wetgewer bevestig dat polisiestasies in die provinsie geen krag­opwekkers het nie. En dié van die stasies wat wel kragopwekkers het, is verwaarloos. Hy sê dis die nasionale departement van openbare werke se job om dié krag­opwekkers te herstel. Bhanga sê die polisie­ lewer ’n noodsaaklike diens. Dis dus belangrik dat hulle ten volle toegerus moet wees. Hy sê Oos-Kapenaars behoort oral veilig te voel. Daarom gaan die DA in die wetgewer werk maak van dié kwessie. Hy dreig dat hy daarop sal aandring dat die provinsiale departement van veiligheid en sekuriteit en na­sionale departement van open­bare werke ingryp.