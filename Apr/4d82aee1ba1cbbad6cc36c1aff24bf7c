DAAR was geen vreugde nie, net verdere geworry vir die Chilli Boys Vrydagaand in die Nelson Mandelabaai-stadion toe Wits hulle net-net met 1-0 geklop het. Wits het natuurlik kom wraak neem nadat Chippa hom drie weke gelede in die kwarteindronde uit die Nedbank Cup geskop het. Die nederlaag sit nou meer druk op die Oos-Kaapse span. Chippa het nou net vier wedstryde oor om oorlewing vir volgende jaar se PSL-seisoen te verseker. Die Chippa-breier, Clinton Larsen, voel sy span was net so ’n klein bietjie ongelukkig teen Wits. “Wits is ’n goeie span en dit sou altyd moeilik gewees het om hom vir ’n tweede keer te klop, maar ek voel ons het kanse gehad. Ons was ongelukkig dat niks in die doelhok beland het nie,” sê hy. Larsen sê hy kan ook nie sy spelers sleg praat nie, veral omdat hulle só hard werk. “Die span weet wat is op die spel en mens kan dit sien in hoe die manne op die veld veg. Ons het nooit opgegee in die wedstryd nie. “Al is daar nou net vier wedstryde oor, gaan ons die oorblywende wedstryde op dieselfde manier aanpak.” Chippa is nou in die 14de plek met 24 ligapunte, maar kan dalk ná vandag se PSL-wedstryde verder uitsak, afhangend van die uitslae. “Die relegasiegeveg gaan tot die einde baie tight wees. Ons moet net fokus en probeer om soveel moontlik punte te kry sonder om té veel doele af te staan.” Chippa se volgende PSL-wedstryd is op 23 April wanneer hy Mamelodi Sundowns op Loftus Versfeld pak. Voor dit, op 20 April, pak Chippa egter Kaizer Chiefs in die Nelson Mandelabaai-stadion in die Nedbank Cup-halfeindstryd.