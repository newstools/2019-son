ROBERTSON. – Nazeema het toe goeie nuus gekry. Son het onlangs berig oor Nazeema (43) – wat as ’n man gebore is – wat bitter graag haar liggaam in ’n vrou s’n wil laat verander. Donderdag het Nazeema aan Son gesê haar droom is nou besig om ’n werklikheid te word. Sy sê ’n persoon wat die berig oor haar in Son gelees het, het haar persoonlik in Robertson kom opsoek. Nazeema vertel: “Die persoon het met ’n blink kar voor my huis opgetrek. “Ek het nog deur die venster geloer en dadelik geweet dis goeie nuus. “Die persoon het toe uit die kar geklim en geklop. “Voor ek daai deur oopgemaak het, het ek my vinnig gaan optof, want first impressions last mos,” spog sy. Volgens Nazeema het sy die persoon ingenooi en hulle het toe aan die gesels geraak. Borg Sy vertel: “Die persoon het gesê dat sy van my in Son gelees het en graag wil help.” Nazeema sê sy het in trane uitgebars toe sy die goeie nuus kry. Volgens haar sal die persoon die geld vir die chirurgie borg en ook reël dat dit voor die einde van die jaar kan gebeur. Nazeema sê sy kan steeds nie glo dat haar lewe uiteindelik besig is om te change nie. “Ek voel baie goed hieroor en wil die persoon bedank wat my behoeftes raakgesien het,” sê sy dankbaar.