ROSES United was Saterdag baie ver van sy beste. Roses het egter uiteindelik genoeg skietgoed gehad om Saron met 41-22 op Newton Park te klop. Saron, wat in sy eerste wedstryd in die Witsentraal-liga gespeel het, gaan een of twee spanne vanjaar dalk nog verras. Roses se afrigter, Franzel September, was verlig. September het ná die wedstryd gesê: “Ons het gekom om vyf punte uit die wedstryd te put, en ons het dit reggekry. “Ek is nie tevrede met hoe ons gespeel het nie, maar ons bank die oorwinning. “Ons kyk nou vorentoe na Newtons komende Saterdag.” Roses is ’n reuse-terugslag toegedien toe hulle inspirerende kaptein en agsteman, Thurlow Marsh, beseer is. Marsh het in die derde­ minuut ’n kniebesering opgedoen. Saron, het Roses se ritme versteur en die sesmalige kampioen van die Groot Uitdaagbeker laat skrik. Met Marsh van die veld af het Kennedy Rorwanna (flank) Roses­ se vernaamste bron van lynstaanbesit geword. Clarence van Wyk (stut) en die debutant, Bjorkan Hendricks (senter), het beïndruk. Hendricks is ook beloon met twee drieë en kan tevrede wees met sy spel.