NÓG ’n kabeldief is gevang danksy die wakker optrede van die Rail Enforcement Unit (REU). Die REU het tien hot spots en scrapyards laas week geïnspekteer en R200 000 se goedere herwin. Prasa Protection Serv­ices (PPS) en privaat sekuriteitsbeamptes het 1 232 treine laas week gepatrolleer en vyf verdagtes gearresteer, insluitend een wat in die besit van onwettige dwelms was. Dís luidens ’n ge­samentlike verklaring deur Metrorail, die Stad Kaapstad en Wes-Kaapse regering. Die spanne het ook vyf ou strukture afgebreek en 12 haweloses wat naby­ die spore geplak het, verskuif. Die Stad se mayco-lid vir veiligheid en sekuriteit, JP Smith, sê die REU se goeie werk is ’n stap in die regte rigting. Smith sê: “Ons het die laaste paar maande gesien dat openbare vervoer weerloos teen misdaad is – nie net die infrastruktuur nie, maar ook die personeel en pendelaars. “Kaapstad makeer openbare vervoer wat werk en goed werk. “Nie net vir ekonomiese stabiliteit en groei nie, maar ook om verkeersknope te verlig deur motoriste en ander gebruikers op busse en treine te kry.”