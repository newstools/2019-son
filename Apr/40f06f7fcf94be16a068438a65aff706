’N BAIE interessante vraag wat deesdae gevra word, is: Kan Liverpool sy seisoen nog as suksesvol beskou as hy nie aan die einde daarvan met die Premierliga­titel wegstap nie? Liverpool het sedert die begin van die Premierliga nog nooit daarin geslaag om die titel te verower nie. Die span het al ’n paar keer naby gekom en tweede geëindig. Maar die Premierliga-trofee het nog nooit op Anfield staanplek gekry nie. Tydens die seisoen spog die span die hele tyd met die een rekord ná die ander. Die meeste doele. Die meeste punte vir ’n Liverpool-span in die kompetisie. Hy het in Virgil van Dijk die beste verdediger en die beste speler in die liga. In Mo Salah en Sadio Mané het hy die topdoelskieters. Voorloper Jürgen Klopp is waarskynlik die beste bestuurder. Maar wat gaan dit alles baat indien Manchester City middel Mei as kampioen gekroon word? Dit help niks om byna die hele seisoen die voorloper te wees en dan aan die einde van die seisoen net-net te kort te skiet nie. Liverpool en Man City is tans in ’n hewige stryd gewikkel. Dit wil lyk of daar tot op die laaste dag geveg gaan word. Liverpool speel dan teen Wolves en Man City teen die sukkelende Cardiff City. Terwyl die twee veg om die topprys, word daar onder hulle gespartel om te sien wie die Engelse volgende seisoen in die Champions League gaan verteenwoordig. Liverpool en City is reeds daar, maar daar word nou om die ander twee plekke gesweet. Dit wil voorkom of Mauricio Poche­ttino se span, Tottenham Hotspur, nie lus is vir Europa se top­kompetisie nie. Spurs kon reeds ’n paar weke gelede hulle plek bespreek het, maar hulle val elke keer op belang­rike tye uit die bus. Pochettino se span het die naweek vir die eerste keer in sy nuwe stadion vasgeval. West Ham United het die span geklop. Al is Spurs nog derde, blaas drie spanne – Chelsea, Arsenal en Manchester United – in hulle nek. Spurs het darem nog die troos dat hy nog in die halfeindronde van dié seisoen se Champions League is. Die opwindende Ajax Amsterdam wag vir die span van Londen. En so gepraat van spanne wat spartel, daar moet beslis gekyk word na Cardiff City. Agterstand Die span klou nog aan ’n bietjie hoop dat hy die relegasie-valbyl kan vryspring. Cardiff beklee die derde relegasie-posisie. Huddersfield en Fulham is reeds gerelegeer. Om sake vir Cardiff moeiliker te maak, moet hy in sy laaste twee wedstryde ’n agterstand van vier punte uitwis. En om dit te doen, moet hy in sy oorblywende twee wedstryde met onder meer Manchester United klaarspeel. Brighton het Saterdag ’n waardevolle punt ingesamel. Die span het met 1-1 teen Newcastle United gelykop gespeel. Die slegte nuus vir Brighton se ondersteuners is dat die span nog teen Arsenal en Manchester City moet uitdraf voordat sy seisoen verby is.