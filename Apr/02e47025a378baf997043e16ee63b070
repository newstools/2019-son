DIS all systems go vir die Westelike Provinsie se klubrugbyseisoen, wat amptelik môre afskop. Altesaam sewe ligas, insluitend drie Superligakompetisies, begin môre. Klubs gaan die volgende maande sake uitspook om te sien wie promosie na hoër ligas verdien en as kampioen van hul onderskeie afdelings gekroon word. Met die friendlies nou agter die rug, sal afrigters min of meer weet wie die manne is op wie hulle kan staatmaak. In Superliga A pak ’n nuweling, Paarl, vir Brackenfell in die Paarl. Die Paarliete het verlede jaar beïndruk in Super B, maar of hulle saam met die big dogs kan blaf, sal net die tyd leer. Primrose en SK Walmers verwelkom onderskeidelik UCT en Valsbaai in môre se kragmetings, terwyl Hamiltons reis om te speel teen die afrigter Isma-eel Dollie se span, Union Milnerton. Regmaak Tygerberg en Victoriane pak mekaar op Floridapark in Ravensmead. Die groot stryd in Super B hierdie naweek vind op Helderzicht in Somerset-Wes plaas. St. Georges en All Saints pak mekaar in die eerste Helderberg-streek-derby van die jaar. Die Lulu Boys is verlede jaar uit Super A gerelegeer, maar sal dinge beslis vinnig wil regmaak. Helderberg speel tuis teen Busy Bees en Vineyards en Collegians kom in die Paarl teen mekaar te staan. In Macassar gaan Goodwood probeer om verlede seisoen se draw agter hulle te sit wanneer hulle uitdraf teen die MC Boys. Raithby Universals en Young Wesleys vat mekaar op Raithby aan, terwyl Blue Stars Unit­ed na die Strand reis om teen Strand United te speel.