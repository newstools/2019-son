DIE voormalige bestuurder van Twizza wat van sy vrou se moord aangekla is, het gister kleigetrap toe hy uitgevra is oor ’n paar tyres wat anders lyk as op die moorddag. Rob Packham het ontken dat hy sy kar se tyres ná sy vrou se moord laat vervang het. Sy vrou, Gill, se uitgebrande lyk is op 22 Februarie verlede jaar in die boot van haar kar naby die Diep­rivier-treinstasie gevind. Naby die toneel is ’n patroon van motorbande gevind. Hierdie patroon het ooreengestem met dié van Packham se motorbande wat die volgende dag afgeneem is. In Augustus is nog ’n stel foto’s van dieselfde kar se motorbande geneem, maar die motorbande het toe verskil. Die staatsaanklaer, Susan Galloway, het Packham gister­ onkant gevang toe sy by hom wou weet hoekom hy sy motorbande vervang het. “Ek het nie my kar se motorbande vervang nie. Ek verwerp daai stelling.” ’n Polisiebeampte het reeds hieroor getuig en Packham het tóé geen kapsie gemaak nie. Gister het hy die hof geskok toe hy wou weet hoe seker hulle is dat dit wel sy kar se motorbande is. “Sê u die polisie kon die foto’s van ’n ander kar by die bewyse ingesneak het?” vra Galloway toe. Packham het kalm geantwoord: “Ek is nie ’n tyre expert nie. Ek kan dus nie sê of dit my wiele in die foto’s is of nie.” Galloway het ook weer vir Packham gevra om aan die hof te verduidelik waar en wanneer hy na sy vrou gaan soek het toe hy ná 09:00 daardie oggend hoor sy is vermis. Hy het getuig hy het na ’n hele paar plekkies gegaan waar hy en sy vrou gewoonlik uitgehang het. Volgens hom is hy toe terug huis toe, waar hy eers net gesit het om sy kop skoon te kry. Daarna is hy glo na ’n kwekery wat sy vrou voorheen besoek het. Roete ’n Ooggetuie het getuig hy het Packham sien wegry van die plek waar sy vrou se lyk gevind is. Volgens Packham moes dit op die roete na die kwekery gewees het. Hy sê toe Gill se lyk later die aand gevind is, was hy, sy suster en dogter besig om te praat oor ’n post wat hulle op Facebook kan sit om mense in te lig dat sy vrou vermis word. Die saak duur voort.