EK IS baie jammer, maar daar is geen verskoning vir dom besluite op ’n rugbyveld nie. Veral nie as ’n span ’n game só oorheers, maar dan steeds verloor nie. Nadat die Stormers die vorige week in Melbourne so be­lowend teen die Rebels vertoon het, was Saterdag se teleurstellende nederlaag van 17-19 teen die Brumbies op Nuweland ’n duidelike geval van een tree vorentoe en tien treë agteruit. Dis onaanvaarbaar dat ’n span met soveel balbesit en gebiedsvoordeel niks daarmee kon uitrig nie. Rugby is ’n eenvoudige spel. Dis wanneer jy dinge te ingewikkeld maak dat jy jouself in die skopvoet begin skiet. En dit is presies wat Saterdag met Robbie Fleck, afrigter, en sy manne gebeur het. Die Brumbies het herhaaldelik oortree wanneer die Stormers op die aanval en binne trefafstand was. Nick Briant, die skeidsregter, het die besoekers talle kere in die eerste helfte gestraf. Maar Steven Kitshoff, die Stormers se kaptein op die dag, wou net nie pale toe skop nie. Eerder as om drie maklike punte op ’n skinkbord te vat en die Brumbies op die telbord onder druk te plaas, het die Stormers dit elke keer weggesmyt. Die ref het die Brumbies ook telkemale met moord laat wegkom. Christian Lealiifano (kaptein) en sy spanmaats het knaend op die onkantlyn geboer en die bal lekker by die afbreekpunte vertraag. Al wat Kitshoff moes doen, was om die drie punte te vat om die telbord aan die gang te hou. Dán sou die Brumbies twee keer gedink het om weer te oortree. En ná 80 minute het dié skop-skuheid die tuisspan die game gekos. Kyk, ek beskou die vurige 27-jarige rooikop as een van die beste loskopstutte in wêreldrugby. Ek glo egter nie hy is die ideale persoon om die span te lei nie. Warren Whiteley het Vrydag sy ervaring as leier teen die Chiefs in Hamilton gewys deur elke keer in die eerste helfte pale toe te skop wanneer sy Lions binne tref­afstand gekom het. Met die rustyd was sy span met 20-0 voor. Die Chiefs kon nie daarvan herstel nie. Toe ek Fleck agterna op die nuuskonferensie oor Kitshoff se besluit gepols het, het hy eers sy kaptein se call verdedig. Maar hy het later toegegee dit was dalk nie die regte besluit nie. En dié uitslag kan die Stormers beslis nog duur te staan kom. ’n Oorwinning oor die Brumbies sou die Kapenaars vyfde op die algehele Superrugby-puntelysgeplaas het. Nou is Fleck se span onder druk om die Bulls Saterdag op Nuweland te klop. En met manne soos Duane Vermeulen, RG Snyman en Jason Jenkins terug vir die span van Pretoria, lyk dinge swaar vir die Kapenaars. Dís nou wat gebeur wanneer jy dinge onnodig moeilik vir jouself maak.