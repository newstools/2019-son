DIE bevelvoerder van die Elsiesrivier-polisiestasie is in die sop nadat hy na bewering ’n blinde cop aangerand het. Die voorval het glo Maandagoggend by die polisie­stasie gebeur. Brig. Sandile Sonjani het na bewering die cop rondgeruk en -pluk. Hy het ook die cop na bewering aan die keel gegryp en teen die muur vasgedruk. Die gesiggestremde cop werk by die skakelbord en het ná die voorval ’n saak van aan­randing by die polisiestasie aanhangig gemaak. Talle lede van Popcru en die gemeenskap het gister met plakkate voor die cop shop betoog oor die voorval. ’n Betroubare bron vertel die voorval het in die gange naby die aanhoudingselle gebeur. Die bron sê: “Ek het na die polisiestasie gegaan om dokumente te sertifiseer. “Toe ek by die aanklagkantoor instap, was die brigadier besig om met ’n ander vrou­like kollega te stry. Gestoei “Hy het toe agtertoe geloop na die selle se kant toe en op die blinde polisieman begin skreeu. “Hy het met hom gestoei en hom rond en bont gepluk. “Dit het ten aanskoue van ál sy kollegas en die publiek gebeur wat daar was om hulle dokumente te laat sertifiseer. “Die brigadier het hom aan die keel vasgegryp en teen die muur vasgedruk. “Die cop het vir die brigadier gesê om op te hou, maar hy het aangegaan om die man te verskreeu en rond te pluk. “Hy het geen reg gehad om sy hande op te lig vir die blinde polisieman nie. “Die man is erg getraumatiseer en herstel van ’n rug­operasie.” Volgens Imraahn Mukaddam van Elsiesrivier se gemeenskapspolisiëringsforum is ’n saak van aanranding aanhangig gemaak. Hy sê sulke aantygings is kommerwekkend en moet ernstig opgeneem en ondersoek word. Hy beweer die moraal is baie laag by die polisiestasie en die forum is bevrees dit kan polisiëring in die gebied beïnvloed. Sers. Noloyiso Rwexana, ’n polisiewoordvoerder, bevestig dat ’n saak van aanranding aanhangig gemaak is en die omstandighede rondom die voorval deeglik ondersoek word deur die provinsiale speurtak.