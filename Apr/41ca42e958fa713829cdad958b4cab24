MONTAGU. – Hy het ’n fiets en R200 gekry as dankie nadat hy byna sy lewe lank op plase in die omgewing gewerk het. Oom Sampie Cupido (82), oorspronklik van Beaufort-Wes, het al 10 jaar gelede die tuig neergelê. Hy waardeer steeds die fiets wat hy as geskenk ontvang het vir die getroue diens wat hy jare lank gelewer het. Cupido sê hy het destyds sy tuisdorp verlaat om werk te gaan soek. “Ek het geloop en toe in die Keisie-omgewing in die Montagu-area antwoord gegee,” onthou hy van doerie jare. Cupido vertel hy het jare lank op verskillende plase in die Breederiviervallei gewerk. Hy het nooit getrou nie en hy het geen kinders nie. “My taak op die plase was vir my die belangrikste ding,” spog Cupido. Volgens hom moes hy elke dag maar stap na waar ook al hy werk gehad het om te doen. “Jy sien, ek het mos wingerde gesny. Baie boere het van my dienste gebruik gemaak. So ek moes met dié twee bene lang afstande aflê,” vertel hy. Op ’n dag het hy besluit hy is nou ver verby die ouderdom van werk. Dis toe dat hy besluit het om die wingerde vaarwel toe te roep. Cupido sê toe hy die boere groet, het een van hulle vir hom ’n fiets present gegee. ’n Ander het hom R200 in die hand gedruk. “Ek was so bly oor die fiets. Tog het dit ’n bietjie te laat in my lewe gekom. “Toe ek dit die nodigste gehad het om by die plekke uit te kom, sou dit darem handiger gewees het.” Cupido sê hy het die fiets al 10 jaar. Hy pas daai bicycle van hom op soos mens ’n kind oppas. Die 61-jarige Lisa Afrika (oorspronklik van Colesburg) sê haar boy­friend gee haar hoeka Saterdae met die fiets ’n lift dorp toe. “Ons is baie gelukkig saam. Sampie sorg dat sy fiets elke dag blink. Hy is ook nog lekker gesond en daar skort nie iets met hom nie.”