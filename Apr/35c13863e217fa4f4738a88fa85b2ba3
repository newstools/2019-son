EK HET julle mos gesê daar is net een man wat Johan Stemmet se skoene kan vol staan: Emo Adams. SABC2 het dié week amptelik aangekondig die gewilde Kaapse kunstenaar sal Johan se joppie in die musiek­program Noot vir Noot oorneem. Die man wat bekend is vir sy vrolike geaardheid en sy flambojante baadjies het vroeg vanjaar aangekondig hy het ná 29 jaar besluit om uit te tree as aanbieder van die ikoniese program. Hoewel Johan nie meer die aanbieder gaan wees nie, is hy steeds die regisseur en die uitvoerende vervaardiger. Met die nuwe aanbieder gaan daar ook ’n nuwe formaat wees. Ons gaan nie meer die opgewekte orkes hoor of sien nie. Die vervaardigers het besluit om die Musiekfabriek te vervang met ’n DJ. Rochelle de Bruyn, oftewel DJ Shelly, gaan nou vir die musiek sorg. Ek moet bieg, ek is nogal nie hier vir die vervanging van die orkes nie. Die orkes het ’n fun element gebring en dit was een van die hoogtepunte van die program. Ek weet hulle wil die lank-in-die-tand-show vernuwe, maar ek dink nie dit was ’n goeie idee om die live band weg te doen nie.