NOG twee lede van ’n perlemoen-sindikaat van Gansbaai het verlede week in die landdroshof in Hermanus verskyn. Tobani Njombela (44) en Thandinkosi Ngqulovu (44) is volgens die Valke uitstaande lede van die sindikaat. Hulle staan tereg op verskeie aanklagte van korrupsie, dwarsboming van die gereg en afpersing. Volgens kapt. Philani Nkwalase van die Valke was die twee lid van ’n groep van altesame 20 verdagtes wat in die Overberg na bewering met perlemoen gesmokkel het. Die ander verdagtes is reeds op 5 Maart laas jaar in hegtenis geneem. Smokkelaar Nege van dié wat in hegtenis geneem is, was amptenare van die departement van landbou, bosbou en seevisserye. Hulle het glo saam met stropers gewerk om perlemoen wat gekonfiskeer is aan ’n smokkelaar te verkoop, asook onwettige perlemoen te gaan aflewer. Twee van die beamptes, Adam Steven Baadjies en Zihle Diko, is op 13 Junie verlede jaar borgtog geweier. Die ander beamptes is op borgtog van R20 000 elk vrygelaat. Twee ander lede van die groep wat as die kingpins beskou word, Solomon Sauls en Jason Heraldine, is ook borgtog geweier terwyl die ander lede op R50 000 en R30 000 bail vrygelaat is. Cotley May, ook een van die beskuldigdes, het ’n pleit­ooreenkoms met die staat aangegaan. Hy is op 15 Augustus verlede jaar gevonnis tot 24 maande tronkstraf, asook ’n boete van R20 000.