DIE organisasie Gatvol Capetonian het ’n klag by die openbare beskermer (OB) teen die Stad Kaapstad gaan lê. Fadiel Adams, Gatvol-leier, sê hulle het laas week klagte van bedrog, korrupsie en wanadministrasie teen die City gelê. Volgens Adams kan hy nie meer langer stilbly oor die “ongerymdhede en misdade” wat tot nadeel van die mense op die Kaapse Vlakte gepleeg word nie. Hy sê in sy dokumente aan die OB die Stad het sekere contractors betaal vir opgraderingswerk aan “flats” wat in 2009 begin het, maar tot op hede nog nie voltooi is nie. “Daar was R600 miljoen begroot vir areas soos Manenberg en Hanover Park, maar amper niks is nog gedoen om die lewenstandaard van bruin mense te verbeter nie. “Sekere kontrakteurs is deur die Stad hof toe geneem en in die pad gesteek omdat die werk nie voltooi is nie, maar dieselfde mense kry steeds kontrakte by die Stad. Hulle is al miljoene betaal vir werk wat nooit gedoen is nie,” sê Adams. Hy sê hy het al die bewyse teen die Stad en groot kontrakteurs, maar die Stad het hulle nooit op die lys van “non-compliant contractors” gesit nie. Mzi Mnisi het die klagte en dokumente namens die OB ontvang. Hy het aan Son gesê dis baie ernstige aantygings wat eers deeglik nagegaan sal moet word. “Op grond van die bewyse wat ingehandig is, sal ons besluit of dit die moeite werd is om die klagte verder te ondersoek. “Daar sal dan ook met die oorspronklike klaer kontak gemaak word om die beweringe en bewyse in detail te bespreek,” sê Mnisi. Databasis Malusi Booi, die Stad se mayco-lid vir behuising, het vroeër in ’n verklaring aan Son gesê hulle is bewus van die aantygings, maar daar is geen konkrete bewyse nie. “Die kontrakteurs is nie direk aan die stad gekontrakteer nie en die werkers kom gewoonlik vanaf die job seekers-databasis. “Maar omdat dié databasis nie voldoende was nie, moes die kontrakteurs gebruik maak van inwoners van Manenberg wie se name op die program vir uitgebreide openbare werke (EPWP) verskyn. “As daar enige bende-affiliasies is, kan dit bloot per toeval wees aangesien daar nie nagegaan word of mense in die program ’n kriminele rekord het nie. “Slegs wanneer konkrete bewyse aan ons of die polisie gegee word, kan ons die aantygings ondersoek,” het Booi gesê. Aantygings oor kontrakteurs wat gangsters gebruik om security by konstruksiepersele te verskaf, het in 2015 kop uitgesteek. JP Smith, mayco-lid vir veiligheid en sekuriteit, het destyds gesê as enige waarheid in die beweringe steek, dit slegs een of twee kontrakteurs moontlik kan implicate. Volgens hom het ’n polisieverslag gewys daar is onbevestigde inligting dat kontrakteurs Hard Living gangsters genader het om arbeid vir die projekte te verskaf.