MANCHESTER United het die afgelope Dinsdag nou wel tuis verloor, maar die Red Devils bly optimisties. Dis ten spyte daarvan dat Barcelona hulle met 1-0 in die eerste been van hulle Champions League-kwarteindstryd op Old Trafford geklop het. Luke Shaw het Luis Suarez­ se kopskoot in die eerste helfte doelhok toe gejaag. Moeilik United het in die algemeen goeie rekenskap van homself gegee. Hy het dit moeilik gemaak vir die Spaanse span om sy verdedigingslinie te penetreer. United het die giftige Lionel­ Messi ook goed in toom gehou. En met ’n agterstand van net een doel vir die tweede been Dinsdag in die Nou Camp is Ole Gunnar Sol­skjaer (breier) vol vertroue dat United minstens ’n doel sal aanteken. “Ons pak ’n gedugte span en dit gaan ’n moeilike een wees,” het Solskjaer gister gesê. “Maar ons gaan daar met die voorneme om ’n doel aan te teken. “Ons gaan soontoe met net een enkele doel voor oë: Ons móét score­.” United was onlangs in ’n soortgelyke posisie. Dit was teen Paris Saint-Germain (PSG) ná die eerste been in die ronde van die laaste 16 spanne. Hy het toe ’n agterstand van 0-2 uitgewis en uiteindelik met 3-2 geseëvier oor die ster-belaaide Franse kampioen­span­. Solskjaer reken hulle sal inspirasie put uit daardie vertoning. Die Noor sê: “Die vertoning teen PSG bied ons hoop dat ons dit weer kan doen. “Maar ons speel teen die gunsteling. “Dit sal ’n groter­ prestasie wees om in Spanje te wen.” Solskjaer se eweknie, Ernesto Valverde, sê bitter weinig skei die twee spanne en hulle mag United nie afskryf nie. Valverde sê: “Hulle is ’n sterk span wat ons nogal baie probleme besorg het met die druk wat hulle toegepas het. “Dis moeilik om die bal rond te beweeg wanneer hulle so aggressief is.” – AP