DIE musikant en regisseur Chadleigh Gowar het ’n nuwe single bekend gestel. “For My Good” is ’n groovy track wat jou sal laat dans. Maar nie als in sy lewe is maanskyn en rosegeur nie. Gowar vertel: “My bas­kitaar is onlangs gesteel. Ek was baie upset, want my musiek is my lewe. Ek het die Here vertrou en is met ’n nuwe instrument geseën. Wonderwerke gebeur nog.” Sy nuwe song gaan juis daaroor dat alles ten goede sal meewerk as jy dinge met vertroue en geloof aanpak. Hy beklemtoon: “Met harde werk en toewyding sal jy die vrugte van sukses pluk.” Gowar beskryf sy lewe as ’n liefdesverhaal, met sy troue as ’n hoogtepunt. Sy nuwe album, The Love I Know, word die einde van die maand uitgereik. Hy vertel hy hou van alle musiek. “Só groei jy as kunstenaar en perfect jou craft.” Sy raad is: “Moet nooit opgee op jou drome nie. Daar is altyd lig aan die einde van ’n donker tonnel.”