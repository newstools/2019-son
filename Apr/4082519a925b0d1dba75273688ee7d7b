DIE opwinding oor die afskop van Boland-klubrugby se onderskeie ligas is tasbaar. Die tyd vir werwing en friendlies is verby en dis nou go time. In die Witsentraal-streek pak Hillcrest en Newtons mekaar in ’n liplekker Wellingtonse derby op die Boland B-veld, tans Hillies se tuiste. Pelikaanpark, beide Hillies en Roses se tuisveld, is tans weens die droogte en bouwerk nie in gebruik nie. Beide Hillcrest en Newtons, of Bombellas soos hulle alom bekend staan, het laas jaar teleurstellende seisoene gehad en sal uit die staanspoor wil wys dat hulle vanjaar hulle stem wil dik maak. Hillies lyk veral sterker as verlede jaar en ’n paar nuwe gesigte gaan in die bekende blou-en-geel te sien wees. Die vuurvreter losvoorspeler Larnelle Maralack en die sterk binnesenter Cleeff Solomons het Roses United vir Hillies verlaat. Hillies se afrigter, Reggie Manuel, het ook die dienste van die voormalige CPUT-agsteman Jevan August bekom. Opgetel “Ons pre-season was onder die omstandighede redelik goed,” het Manuel gesê­. “Spelersgetalle het opgetel en die ouens se commitment is op ’n ander level. “Die klubbestuur, onder leiding van Edward Abrahams, gaan uit sy pad om rugby aan te bied. “Ek is baie opgewonde dat ons ’n man soos Danie Roman in ons midde het. “Sy toevoeging by ’n reeds bekwame coaching panel is ’n aanwins vir Hillies.” Manuel sê hy staal hom vir ’n kragmeting van hoë intensiteit teen Newtons. Hy meen dit is die eerste hekkie op die pad na hulle doelwit om die uitspeelrondes te haal. Jacquinn Ruthford, ervare agsteman van Bombellas, sê sy span is gereed vir die derby: “Ons benadering vir enige wedstryd bly maar dieselfde en ons sal dit nie vir Hillies verander nie. “Elke speler weet wat sy job is en dit is om op die veld te gaan, die klein battles te wen en alles daarna te geniet. Ons voorbereiding het maar stadig begin, maar tel nou mooi op.”