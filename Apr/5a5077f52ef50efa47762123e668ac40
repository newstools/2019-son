DIT sal as Aiden Markram se eindstryd onthou word. Markram het gister skitterende kolfwerk vir die Titans se krieketspan in die eindstryd om die One Day Cup teen die Dolphins gelewer. Die Protea-kolwer het 127 lopies aangeteken in die Titans se sege van 135 lopies op SuperSportpark in Centu­rion. Die Titans het 356/5 opgestapel en die Dolphins binne 39,4 boulbeurte vir 221 lopies uitgeboul. Markram het die besoekers se boulers stukkend geslaan. Hy het sy lopies van net 88 balle gekry en het 5 viere en 8 sesse ingeryg. Die Dolphins se boulers het alles probeer en hul boulwerk gereeld afgewissel, maar Mark­ram het straf bly uitdeel. “Dit was aanvanklik nie maklik om lopies aan te teken nie, maar die goeie grondslag wat gelê is deur die kolwers voor my het my gehelp om momentum te kry,” het Markram verduidelik. Markram was ook vol lof vir sy kaptein, Dean Elgar (59), se ondersteunende rol. Theunis de Bruyn (72) en Farhaan Behardien (35*) het ook gesorg vir goeie bydraes tot die telling, die hoogste nog in dié reeks op SuperSportpark deur ’n span wat eerste kolf. Die Dolphins se kaptein, Khaya Zondo, het gemeen sy span se lopiejaagtog was goed op koers voordat hulle vinnig paaltjies verloor het. Hy was egter duidelik omgekrap oor skeidsregter-beslissings wat in albei kolfbeurte nie in die Dolphins se guns verloop het nie. Zondo het vir die skeidsregter Shaun George gewys hy het die bal met sy kolf geraak toe hy been voor paaltjie uitgegee is vir net een lopie. Die shocker van die dag was egter toe Adrian Holdstock vir Phehlukwayo been voor paaltjie uitgegee het. In dié geval was dit baie duideliker dat Phehlukwayo eers kolf bygekry het. Dane Vilas (59), Phehlukwayo (43) en Sarel Erwee (41) het vir die Dolphins hard probeer. Dale Steyn (3/36) het met die bal die meeste sukses vir die wenspan behaal.