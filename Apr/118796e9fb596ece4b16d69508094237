COLIN Cooper, afrigter van die Waikato Chiefs, glo sy span het nou die nodige momentum om nog ’n faktor in dié seisoen se Superrugbykompetisie te wees. Die Chiefs het Sondag­oggend (SA tyd) hul tweede sege in dié jaar se kompetisie behaal. Hulle het die Jaguares met 30-27 geklop – Te Toiroa Tahuriorangi het die wendrie in die 79ste minuut gedruk. Voor Sondag se sege, die vorige week se oorrompeling van die Bulls en ’n draw teen die Hurricanes, het die Chiefs vier teleurstellende nederlae geproe. “Ek was altyd vol vertroue dat ons sal regkom,” het Cooper aan stuff.co.nz gesê. “Ons het dalk verloor, maar die manne het hard gewerk. As hulle nie die werk ingesit het nie, sou ek regtig bekommerd gewees het. Ek het geweet dat ’n goeie vertoning sou kom. “Dit is absoluut fantasties vir ons groep om sonder ’n wen agter ons naam te gaan toer en nou daarna met nege kompetisiepunte te spog. “Hierdie vertonings sal nou die span as ’n groep laat nader trek.”