ROB Packham, die vermeende moordenaar, sê dit is toevallig en pure fantasy dat ’n kar soos syne, ’n gedeelte van sy nommerplaat en hy in die kar op die moord­toneel gesien is. Packham staan tereg op die moord op sy vrou, Gill. Sy het nie op 22 Februarie verlede 2018 vir werk opgedaag nie. Onthou Haar lyk is later dieselfde dag in die uitgebrande kattebak van haar groen BMW langs die Dieprivier-treinstasie gevind. Adv. Susan Galloway, die staatsaanklaer, het dit gister aan Packham gestel dat ’n ooggetuie, Keenan Thomas, hom in die hof geïdentifiseer het as die man wat hy in die wit Audi Q5 van die toneel gesien wegry het. Thomas het ook getuig dat hy drie syfers van die nommerplaat onthou. “Ja, die drie syfers is deel van my nommerplaat, maar ek is seker my wit Audi is nie die enigste een in sy soort in die Kaap nie. Dit is pure fantasy en toevallig,” het hy geantwoord. Galloway het Packham gevra oor die bloed wat in die Packhams se huis in Rieslingweg gevind is. Galloway het aan die hof gesê die bloed wat in die garage gevind is, is Gill s’n en bloed wat in die badkamer gevind is, is Packham s’n. Die bloed aan die garage-deur, op ’n kompossak en een groot bloedmerk op die garage-vloer behoort aan Gill. “Daar was ook bloed aan die metaalraam van die garage­-deur en ’n bloedsmeersel aan die handvatsel aan die binnekant van die Audi.” Dit behoort ook aan Gill. Packham het getuig Gill kon haar moontlik seergemaak het terwyl sy besig was met recycling en tuinwerk en daarom was haar bloed daar. Oor hoe die bloed aan die binnekant van sy kar gekom het, het hy gesê sy kon moontlik tissues uit sy kar gehaal het. Maar Packham kon nie verduidelik hoe die bloeddruppels aan die deur na die huis beland het nie. “As daar pleisters in die garage was, was daar geen rede waarom sy die huis moes ingaan nie. “So, hoe het die bloed aan die deur beland?” vra Galloway toe. “Ek weet nie. Miskien het sy haar hand geskud,” was Packham se antwoord. Galloway het verder aan Packham gevra of die bloed daar kon beland het toe sy moontlik gekaap of aangerand is, soos hy die vorige dag getuig het nie. “Dit is moontlik, ja,” sê hy toe. Die saak is tot Woensdag uitgestel vir slot­betoë.