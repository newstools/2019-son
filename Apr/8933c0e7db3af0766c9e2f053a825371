TERWYL ’n groep vissermanne die naweek vergader het oor veiligheid langs die Valsbaai-kuslyn, het ’n man se liggaam op die strand uitgespoel. Die man se hande en voete was vasgemaak. Die polisie op die toneel het gesê hy is vermoor. Hulle ondersoek nou ’n moordsaak. Son het al berig die vissermanne kla hulle word in die gebied naby Strandfontein aangeval en beroof. André Arendse, een van die vissermanne, het nou gesê: “Dit wys jou net die wreedheid van die gangsters wat ons bedreig wanneer ons visvang. “Ons karre word by ingebreek en ons manne se visstokke word afgevat. “ ’n Paar vissermanne is al doodgeskiet of hospitaal toe gesteek. Ons benodig sigbare patrollies van die polisie.” Fahri Falgaan het by die meeting gesê visvang in die voormalige wit gebiede is veiliger omdat daar meer polisie en wetstoepassers is. Basil Maritz het gesê as hulle beskerming benodig, is dit nooit daar nie, maar sodra hulle enigsins met hulle voertuie op die beach ry, is die cops gou daar om hulle te fine. Mannekrag “Hulle kom beboet ons as ons sonder lisensie visvang. “Maar as die gangsters aangeloop kom om ons te rob, dan kom die cops nie,” het Maritz gesê. Sandy Shutter, voorsitter van die gemeenskapspoli­siëringsforum (GPF) in Strandfontein, het gesê: “Die polisie sê hulle het nie genoeg mannekrag om die kus te patrolleer nie. “As GPF probeer ons hard om die polisie te oortuig om meer betrokke te raak.” Volgens Shutter het die GPF verlede maand voor die plaaslike polisiestasie betoog omdat die inwoners ontevrede is oor die polisiëring in die gebied. Brenda Clark, ’n plaaslike raadslid, het gesê sy sal die Stad Kaapstad vra om die gebied veiliger te maak. Clark het gesê: “Ek gaan JP Smith, die mayco-lid vir veiligheid en sekuriteit, nader sodat iets gedoen kan word vir die vissermanne se veiligheid. “Ek het ook reeds ’n meet­ing tussen die vissermanne en die Stad gereël vir ná die Easter-naweek.” Die Stad Kaapstad het onlangs aangekondig hy gaan in die komende boekjaar sowat R25 miljoen beskikbaar stel vir die opgradering van Fisherman’s Lane in Strandfontein. “Dit is hoog tyd dat die gebied opgegradeer en beskerm word vir toekomstige geslagte,” het Marian Nieuwoudt gesê. Nieuwoudt is die Stad se mayco-lid vir spatial beplanning en omgewing­sake. “Ek sal die vordering van hierdie projek persoonlik monitor.” Daar is geen melding van die vissermanne se veiligheid gemaak nie.