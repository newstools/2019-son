BRITNEY Spears het haar fans gerusgestel dat sy oukei is. Dié popster se fans was almal bekommerd oor haar veiligheid en gesondheid nadat stories rondgeloop het dat sy teen haar wil in ’n psigiatriese hospitaal aangehou is. The Juice berig hulle het sommer ’n #FreeBritney-veldtog begin toe die sangeres se derra, Jamie Spears, haar glo teen haar wil by ’n gestig ingeboek het. Dit het so warm geraak, die ster se familie het selfs doodsdreigemente gekry. Oom Jamie is mos nou in beheer van haar geldsake nadat haar prokureur bedank het. Die “I’m a Slave”-sangeres het ’n video op Instagram gelaai waarin sy sê alles is dooddollies. Saam met dié video het sy dié lang byskrif geskryf: “Ek wou hallo sê, want die dinge wat nou gesê word, ruk handuit. Sjoe! “Daar is gerugte, doodsdreigemente aan my familie en my team en daar is net soveel crazy goed wat gesê word. “My situasie is uniek, maar ek belowe ek doen wat tans die beste is.” Sy het ook haar fans vir privaatheid gevra terwyl sy deal met die moeilike situasies wat sy tans in haar lewe ervaar.