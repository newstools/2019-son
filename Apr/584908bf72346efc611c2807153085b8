DIE Klip in Borcherds het Saterdag ontplof in ’n paartie van sang, dans, high fives, trane van blydskap en gebede ná Maori’s se sege oor Silver Stars in George. Dit was asof die Maori’s ’n beker gewen het met dié sege van 29-11 oor Stars. Dié Premierliga-stryd in die Suidwestelike Distrikte was ’n stop-start-affêre. Maar elke keer wanneer die tuisspan kans gekry het om die bal deur die hande te werk, het dit opwindende hardlooprugby opgelewer. Doelgebied Die Maori’s het eers ná 18 minute die eerste punte op die telbord geplaas met ’n onderskep-drie deur die losskakel Marchelle Frans. Minute later het die losvoorspeler Shushane Wesso ook die besoekers se doelgebied betree, wat die tuisspan ’n rustydvoorsprong van 12-3 gegee het. Dit was ’n welverdiende oorwinning, die eerste vir die Maori’s vanjaar. Klipharde werk lê nog vir Aiden Jacobs (afrigter) en sy troepe voor. Hy sal veral bekommerd wees oor die 13 strafskoppe wat sy span in die tweede helfte afgestaan het. Daar was talle oortredings, veral in die losskrums. Dat Stars nie daaruit kon munt slaan nie, was teleurstellend. Hulle het net ’n drie en ’n strafdoel gescore. Die besoekers het twee keer pale toe gemik, waarvan net een suksesvol was. Daar was talle tikskoppies, terwyl die kantlyn by kere ook opgesoek is. Die tuisspan het hom met 10 minute oor begin regruk en drie drieë opgestapel. Die linkervleuel Pieter Makellie het hom op skitterende wyse verby drie verdedigers gewurm. Puntemakers: MAORI’S – drieë: Marchelle Frans, Shushane Wesso, Pieter Makellie, Alton Tarentaal, Denissimo Jaftha; doelskoppe: Frans, Kearnwill Splint. SILVER STARS – drie: Shadrack Claasen; strafskoppe: Neillin Scott (2).