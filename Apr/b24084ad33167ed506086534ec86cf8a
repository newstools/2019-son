DAAR gaan vandag baie klem op die Junior Springbokke se spel by die afbreekpunte gelê word in hulle stryd teen Argentinië. Bafana Nhleko, die Bokkies se hulpafrigter, het sy troepe opdrag gegee om meer klinies in die uitvoering van die game plan te wees. Die twee jong spanne pak mekaar in die laaste wedstryd in die Vier Nasies-reeks op die sportterrein van Paul Roos Gimnasium in Stellenbosch. Nhleko het klaar sy troepe gemaan omdat hy meen Argentinië­ is ’n baie goeie span. “Die Argentyne is ’n perd van ’n ander kleur. En as ons nie op ons beste is nie, gaan ons swaar trek. “Hulle het ook ’n goeie pak voorspelers en dit noop ons om ’n ander plan op die verdediging toe te pas. “Ons sal dus slim moet speel en op ons sterk punte konsentreer,” het die breier bygevoeg. Daar bly vir die Suid-Afrikaners minder as 50 dae oor voor hulle eerste wedstryd in die Wêreldbeker-toernooi. Vertrek Die Junior Springbokke skop hulle veldtog in dié skouspel vir o. 20-spanne Dinsdag 4 Junie in Rosario, Argentinië, teen Skotland af. Vier dae later pak hulle Georgië. Hulle laaste groepwedstryd is teen Nieu-Seeland op Woensdag 12 Junie. Die Bokkies vertrek vroeg volgende maand na Brittanje, waar hulle twee opwarmingswedstryde teen Engeland en Skotland speel. Chean Roux, hoofafrigter, en sy afrigtingspan sal hulle sterkste kombinasie kies wat ’n aanduiding sal wees van hoe sy beginspan vir die eerste Junior Wêreldbeker-wedstryd sal lyk. Die verwagting is dat die Kapenaar Francke Horn die leisels as kaptein sal oorneem nadat Phepsi Buthelezi die span tot ’n wegholsege oor Namibië gelei het.