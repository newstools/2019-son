DIE minister van samewerkende regering en tradisionele sake (Cogta), dr. Zweli Mkhize, het die naweek die areas in die Oos-Kaap besoek wat deur vloede geraak is. Die gebiede Port St. Johns en Mbizana het oorstroom as gevolg van swaar reën. Mkhize, die politieke hoof wat verantwoordelik is vir rampbestuur, het die skade gaan assesseer. Hy het die Green Farm-nedersetting in Port St. Johns besoek. “Die nedersetting is geleë in ’n vallei wat water kry van die hoë omliggende gebiede. “Die assessering dui aan dat Green Farm altyd uitdagings sal hê,” sê Mkhize. Daarna het Mkhize die families besoek van twee leerders van Lusikisiki wat verdrink het. In Mbizana het hy gesien dat die pad-infrastruktuur beskadig is. Dit maak dit vir die inwoners bitter moeilik of onmoontlik die gebied te verlaat of binne te kom. ’n Vrou (39) het daar gesterf. Mkhize het gesê ’n geïntegreerde, gekoördineerde benadering sal verligting bring aan die gemeenskappe wat geraak is en effektiewe ingryping sal gebied word. “Hulpbronne word gemobiliseer en die regering sal fondse beskikbaar maak. Verseker “Die herbou van infrastruktuur op lang termyn sal bydra tot die normalisering van die situasie. “Ons het geskryf aan alle geaffekteerde departemente en gevra dat hulle ver­seker dat kritiese infrastruktuur en essensiële dienste geprioritiseer word.”