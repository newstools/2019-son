CHIPPA United se vorige CEO, Morgan Mammila, is glo padop omdat hy en die breier, Clinton Larsen, nie meer ooghare vir mekaar gehad het nie. Mammila het sy bedanking Dinsdagoggend op Twitter aangekondig. Die voormalige Baroka CEO het daarna in ’n radio-onderhoud gesê sy verhouding met “sekere mense” by die klub is deel van die rede waarom hy uit Port Elizabeth weg is. Hy wou egter nie sê of Larsen een van dié mense is met wie hy dan so vreeslik gesukkel het om saam te werk nie. “Sekere mense wou net nie probeer saamwerk nie en dit het veroorsaak dat ek veranderinge moes maak,” sê hy. Daar is gerugte dat Mam­mila meer beheer wou hê oor spankeuses, maar volgens hom het hy glad niks daarmee te doen gehad nie. “My werk was meestal om na borgskappe vir die span te soek. Daar was ook ander administratiewe take. “Ek wil niks te doen hê met wie in die span speel nie.” Chippa het teen druktyd steeds nie kommentaar oor die situasie gelewer nie. Hoe dit ook al sy, Larsen moet nou probeer om sy span gereed te kry vir môreaand se wedstryd teen Cape Town City. Die Chilli Boys het ná hulle nederlaag met 2-3 Dinsdag teen Mamelodi Sundowns net drie kanse oor om oorlewing in die PSL te verseker. Chippa (14de plek) en Baroka (15de) trek gelykop met 24 punte. City het nog ’n buitekans om die PSL-titel te wen. So ook Polokwane, wat met dieselfde puntetal as City in die sesde plek lê.