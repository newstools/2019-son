DIE Kaapse middestad het 18 nuwe wetstoepassers gekry om misdaad te bekamp. Die burgemeester, Dan Plato, het met sy inhuldiging in November verlede jaar belowe dat veiligheid in die middestad aandag sal geniet. Plato sê: “Ons wil hê die mense moet veilig voel en ons hoop die ekstra wetstoepassers sal help om misdaad te bekamp. Aggressief “Die meeste misdaad in die middestad sluit in OTM-diefstal, motor-inbrake, dwelmhandel en bergies wat aggressief bedel.” Volgens Plato is daar nou altesaam 62 wetstoepassers in die middestad. Daar is ook ’n proses aan die gang om 100 ekstra nuwe wetstoepassers te werf vir gebiede wat gebuk gaan onder misdaad, soos Bonteheuwel, Bishop Lavis en Valhalla Park.