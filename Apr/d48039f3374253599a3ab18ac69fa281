NEE wat, daar is nie genoeg spoed en veggees om die rugbyspan van die Kaapse Skiereiland-Universiteit vir Tegnologie (CPUT) te stuit nie. Die Kaapse studente het gister op hulle Bellville-kampus hulle eweknie van die Walter Sisulu-Universiteit (WSU) maklik onder stof geloop. Die opwindende halfeindstryd in die Varsity Shield- reeks is deur CPUT met 40-8 gewen. Die tuisspan was rustyd met 10-8 voor. Tackle Vir sewe minute van die wedstryd het dit gelyk asof die besoekers die tuisspan voorlangs wou sag maak. Maar ai, toe tackle die Kapenaars die besoekers se gô uit en neem toe beheer om vyf drieë te gaan registreer. Ameer Hendricks het in die agste minuut afgerond ná uitstekende spel waarin die losskakel Ralton October en vleuel Christopher Andrews prominent was. Daarna was daar geen keer aan die tuisspan se spoedvrate nie. Nie eens die besoekers se rolmaalbewegings het toe gewerk nie. Veral Andrews was prominent in talle bewegings, terwyl October die argitek van talle bewegings was. Die Kapenaars kom nou teen die wenner van die stryd tussen die Oos-Kaapse Madibaz en die Universiteit van KwaZulu-Natal te staan. CPUT – drieë: Ameer Hendricks, Randy Brinkhuis, Keadon Consul, Christopher Andrews, Bekithemba Gqibithole; doelskoppe: Ralton October (3); strafdoele: October (2). WSU – drieë Bonginkosi Ngqushwa; strafdoel: Lusanda Xakwana.