DIE gemak waarmee Engeland se o.20-rugbyspan Vrydag sy Suid-Afrikaanse eweknie geklop het, sal beslis nie veel hoop by ondersteuners inboesem vir sukses by dié jaar se Junior Wêreldtoernooi nie. Die jong Rose het die Junior Springbokke met 35-8 in Coventry geklop. Dít was Chean Roux, Junior Springbok-breier, en sy span se voorlaaste opwarmingswedstryd vir die jaar se wêreldtoernooi vir die wêreld se beste o.20-rugbyspelers in Argentinie. Terloops- die Argentynse span het ook verlede week in Suid-Afrika Roux se troepe geklop. Daar bly egter een wedstryd vir die Junior Springbokke oor om uiteindelik te wys hulle kan betyds in ’n wenkombinasie jel, wanneer hulle Wallis Dinsdag by die Vale Resort buite Cardiff pak. Roux meen sy span is behoorlik ore aangesit deur die Engelse in ’n fisieke wedstryd waarin die gasheer die beter span op die veld was. Dít was ’n taai les, maar dit is waaroor rugby in die (o.20) kompetisie gaan. Wanneer ons daar aankom sal ons kan se ons het in vyf wedstryde gespeel om onsself gereed te kry,” het Roux gesê. “Wallis gaan net so taai wees. Hulle het die Engelse in die Sesnasiesreeks vir o.20-spanne geklop. Ons sal moet seker maak dat ons gereed is vir hulle aanslag.” 