FRANCKE Horn, die Junior Springbokke se kaptein en agsteman, het sy span met vier spoggerige drieë van voor gelei. In die Bababokke se eerste wedstryd in die Vier ­Nasies-reeks het die sterk losvoorspeler reeds in die agste minuut vir sy eerste drie oorgegaan. Die Suid-Afrikaners het Georgië Dinsdag op Paarl Gimnasium se sportterrein met 58-10 getroef. Die rustydtelling was 32-10 in Suid-Afrika se guns. Horn het sy eerste drie opgevolg met twee krag­vertonings kort voor rustyd. Hy het sy driekuns met brute krag binne 26 minute voltooi. Op pad na sy sierlike driekuns het hy sy teenstanders eenvoudig uit die pad gestamp. Laat in die tweede helfte het die indrukwekkende speler sy vierde drie op soortgelyke wyse afgerond. Maar al wys die telbord dit was ’n wegholsege, is daar wel probleme. Veral in die voorry het die Bokkies by tye swaar geleef. Horn het sy troepe egter met goeie besluitneming aangevoer. Die losskakel, David Coetzer, het met sy eerste poging vlak voor die pale misluk, maar het daarna sewe doelskoppe en twee strafdoele oorgeskop. Hy het ook ’n drie gedruk. Georgië se eerste punte was van sy losskakel, Tedo Abzhandadze, se skopskoen. Hulle eerste drie het gekom van ’n skrumoortreding deur die Bababokke. Ná ’n sterk skrum is ’n strafdrie aan die besoekers toegeken. Puntemakers: SA – drieë: Francke Horn (4), David Coetzer, Janko Swanepoel, Caleb Dingaan, James Mollentze; strafskoppe: Coetzer (2): doelskoppe: Coetzer (7). GEORGIË – drieë: strafdrie; strafskop: Tedo Abzhandadz. Argentinië se o. 20-span het omtrent seer geslaan in sy wedstryd teen ’n Namibiese vyftiental. Die Pumitas het Namibië verspot maklik met 62-8 geklop.