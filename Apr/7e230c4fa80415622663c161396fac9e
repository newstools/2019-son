MINSTENS twee van Suid-Afrika se vrouekrieketspelers sal volgende maand deelneem aan die T20-vertoontoernooi wat in Indië gespeel word. Die veelsydige Oos-Kapenaars Dané van Niekerk en Marizanne Kapp gaan saam met spelers van Indië, Australië, Sri Lanka, die Windies, Engeland en Nieu-Seeland in aksie wees. Die spelers gaan in drie spanne verdeel word en wedstryde sal gedurende die mans se Indiese Premierliga (IPL) plaasvind. Bekende Deandra Dottin en Stafanie Taylor is die Windies wat genooi sal word en Sri Lanka se Chamari Atapattu se naam is ook op die lys. Australiese sterre soos Meg Lanning, Ellyse Perry, Alyssa Healy en Megan Schutt sal daar wees, asook Nieu-Seeland se Suzie Bates en Sophie Devine. Al dié spelers is bekende gesigte in Australië se Women’s Big Bash League (WBBL) en Engeland se Kia Super League (KSL). Verlede jaar is ’n soortge­lyke vertoonwedstryd by die IPL gespeel, maar minder oorsese spelers was genooi. Die wedstryde sal waarskynlik almal in dieselfde stad gespeel word.