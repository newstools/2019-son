TOTDAT die Stad Kaapstad verantwoordelikheid aanvaar vir die rol wat hulle in die taxikrisis speel, sal daar aanhoudend taxigeweld wees. Só beweer Roscoe Jacobs, ’n lid van die Hout Bay Civic Association (HBCA). “Totdat die Stad Kaapstad verantwoordelikheid vat, kan ons nie die geweld stopsit wat in Houtbaai plaasvind nie,” sê hy. Jacobs het Maandag namens die HBCA ’n vergadering bygewoon waarin die nasionale minister van polisie, Bheki Cele, met belanghebbendes in die taxibedryf gepraat het. Die vergadering het gevolg ’n week nadat vier mense in ’n taxiverwante voorval dood en twee mense beseer is. “Die vergadering was ’n mors van tyd. “Die Stad Kaapstad wil nie verantwoordelikheid aanvaar vir sy rol in die situasie waarin ons nou is nie. Ons prys wel die polisie vir die arrestasies wat hulle gemaak het,” sê Jacobs. Op die vergadering het die minister gevra alle stake­holders in die taxibedryf moet saamwerk om ’n oplossing te vind. Hy beskou die veiligheid van die inwoners en passasiers as ’n prioriteit. Cele was ook bekommerd oor ’n storie wat die ronde doen dat taxiverwante voorvalle van misdaad te doen het met polisiebeamptes wat by die taxi­bedryf betrokke­ is. Die minister het gesê: “Geen polisie­beampte mag by die taxi­bedryf betrokke wees nie. Dit moet ondersoek word. “Hulle mag nie double dip nie. Hulle mag nie ’n polisiebeampte en ’n taxi-eienaar of taxidrywer wees nie.” Volgens Jacobs is die gemeenskap concerned daaroor dat daar in die eerste plek nie proper consultation was oor die transfer van mense van die een soort publieke vervoer na die volgende nie. “Dít is die kern van die probleem,” verduidelik hy. “Mense wil ’n keuse hê en wil gebruik maak van wat hulle self kies.” Son het gister berig ’n woordvoerder van die Congress for Democratic Taxi Associations, Besuthu Ndu­ngane, sê dit was ’n goeie ding om die vergadering by te woon, maar dit het nie eintlik op enige iets uitgeloop nie. ’n Woordvoerder van die Cape Amalgamated Taxi Association, Mandla Hermanus, sê uit ’n oogpunt van reg en orde was die vergadering ’n goeie ding, maar dit het nie hulle vrae oor die taxi issues beantwoord nie. 