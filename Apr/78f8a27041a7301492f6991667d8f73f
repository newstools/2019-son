DIE misbruik van dwelms en alkohol, tienerswangerskappe, verkragting, werkloosheid en armoede is ongelukkig algemene verskynsels in baie bruin gemeenskappe in die Wes-Kaap. Klipheuwel, ’n gehuggie versteek tussen Durbanville en Malmesbury, is een van daardie gemeenskappe waar daar dikwels ’n tekort aan rolmodelle is om na op te kyk. Daar is egter deesdae ’n huppel in die stap van menige Klipheuwel-inwoner met hulle eie hero, Angelo Davids, wat die sewesrugbywêreld aan die gons het met sy vertonings vir die Blitsbokke. Angelo, of Angie soos sy nuwe spanmaats hom noem, het drie weke terug sy debuut vir Neil Powell se Blitse in Hongkong gemaak. Sommer in sy tweede toernooi in Singapoer was hy die speler van die wedstryd in die finaal teen die hoog aangeskrewe Fidji. Maar dit was so ’n hittete of Angie (19) was ook een van Klipheuwel se statistieke. “My ma en my pa is geskei toe ek in graad 8 was. Dit was ’n stresvolle tyd in my lewe en so ook in my ma se lewe,” vertel hy aan Son op Sondag by die Blitsbokke se hoofkwartier in Stellenbosch. “Ek was letterlik op die punt om te begin kwaad doen om van die stres te vergeet. Ek was baie naby daaraan om dwelms te begin gebruik. “My ouers weet nie daarvan nie en sal seker nou daarvan lees, maar gelukkig het ek toe nee dankie gesê.” Wilskrag Davids staar die verte in terwyl hy sy woorde sorgvuldig kies. Daar’s duidelik ’n knop in sy keel terwyl hy oor sy moeilike tye praat. “Ek het net voor die Here gaan staan en Hom gevra om my te help en my die wilskrag te gee om deur daai donker tyd in my lewe te kom. “Ek is die Here ewig dankbaar dat hy my kon red uit die versoeking, hoewel dit so anders kon uitdraai,” vertel hy met ’n glinstering in sy oë. Rugby was in daardie stadium nie eens op sy radar nie. “Ek het skoolgegaan by Klipheuwel Primêr en die Hoërskool Fisantekraal en uitgeblink in atletiek. “Ek was in graad nege besig om atletiekrekords te breek toe mnr. Andries Carstens van die Hoërskool Stellenberg my op die baan raakgesien het. Hy het toe my ouers ontmoet en my gewerf vir Stellenberg vir atletiek.” Die jong Davids het toe sak en pak Bellville toe getrek, waar hy aan huis van Seugnet van der Merwe ’n nuwe lewe begin het. “Ek het uitgeblink in atletiek, maar die rugby-gogga het toe gebyt. Dit was maar ’n gesukkel aan die begin, want ek het nooit voorheen in rugby belang gestel nie. “Coach Divan Batt het my onder sy vlerk geneem en ek moes van scratch af leer hoe om te pass en hoe om byvoorbeeld ’n duiksak te tekkel,” vertel hy opgewonde. Davids wou daarna net rugby speel en sy talent is gou op provinsiale vlak raakgesien waar hy die Westelike Provinsie op o. 16- (Grant Khomo) en o. 18-vlak (Cravenweek) verteenwoordig het. “Coach Shoes (Marius Schoeman, SA Rugby Sewes-Akademie se bestuurder) het my toe vir die SA o. 18-sewesspan gekies om in Namibië te gaan speel.” Davids voeg by dat Schoeman hom toe daarna ’n sewes­kontrak aangebied het en die res, soos die spreekwoord lui, is geskiedenis. “Ek geniet die lewe tans in Stellenbosch en werk baie hard sodat ek ’n verskil in my ma, Ellen, en my sussie, Ambrosia (12), se lewe kan bring. “Ek wil ook my vestig as ’n positiewe rolmodel vir die youngsters in Klipheuwel sodat ons tesame ’n beter vibe daar kan skep en hoop vir die toekoms vir almal kan bring,” het Angie afgesluit.