KORT ná haar verskyning in kykNET & kie se Tussen Ons gaan Namakwaland se bekende storieverteller, Danneline Ramsden, met twee sangers, Jean Carlo en Leagan Phillips-Laws, aan haar sy die ding laat ruk op die Suidoosterfees. Die beste van als is dat die show, Mix Masala, ’n gratis produksie is. Ja, dit gaan jou nie ’n sent kos om te kom lê van die lag vir Danneline se stories nie. En Jean en Leagan beloof om jou oggend op te kikker met lekker saam­sing­liedjies … Die drie stuks het verlede jaar ook ’n gratis produksie op die Suidoosterfees aangebied. Dit was so gewild dat hulle weer genooi is, en dié keer kan mense uitsien na ’n lekker kombinasie van Afrikaanse en Engelse liedjies, sowel as nuwe stories so reg uit die hart van Komaggas. Danneline beloof om in Mix Masalavan haar nuwe stukke te sny. “Van my Facebook-vriende het al geskryf om te vra of ek die stoute storie oor die doring ook gaan vertel. Magical “Hy is ’n bietjie aan die stoute kant, maar dis darem alles gebaseer op ware karakters en ervarings van my hartsmense in Namakwaland.” Jean was al ’n paar keer die gaskunstenaar in Noot vir Nooten Musiek-rouletteop SABC2. Hy kan nie meer wag vir die Suidoosterfees nie. “Daar gebeur iets magical­ wanneer ek, Danneline en Leagan saam op die verhoog is. Ons sing, dans en lag – en die show word nie verniet Mix Masala genoem nie. “Verwag enigiets, want daar is regtig ietsie van alles.”