DIE polisie in Despatch is op soek na twee gewapende rowers ná ’n huisrooftog vroeg gisteroggend. Sers. Majola Nkohli, ’n polisiewoordvoerder, sê twee rowers gewapen met messe het gister om 01:00 die skuifdeur van ’n huis in Vinksingel in Reservoir Hills oopgebreek. Drie inwoners, ’n couple en hulle 27-jarige seun, is met messe gedreig. “Die verdagtes het twee selfone en klere gesteel voordat hulle te voet gevlug het. “Niemand is in die voorval beseer nie.” Die polisie doen ’n beroep op huiseienaars om veiligheidshekke by hulle skuifdeure in te sit, aangesien skuifdeure maklike toegang tot huise verleen. Enigeen met inligting wat tot die arrestasie van die verdagtes lei, word versoek om hulle naaste polisiestasie te besoek. Hulle kan ook Crime Stop by 08600 10111 bel. Mense kan anoniem bly en alle inligting sal as uiters vertroulik beskou word.