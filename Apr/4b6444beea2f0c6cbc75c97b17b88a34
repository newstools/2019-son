VYF mans van die Calvinia-omgewing het hierdie week gesamentlik byna 40 jaar gekry omdat hulle in aaptwak – wat onlangs “half gewettig” is – gedeal het. Donderdag was vir hulle D-dag in die Calvinia-landdroshof. Die saak spruit uit operasies wat in 2016 hier uitgevoer is. Die Hantam-gebied word ook soos elders in die land en die Noord-Kaap geteister deur dwelmgebruik en die handel in veral dagga en tik. Kapt. Karel Coetzee du Toit van Springbok, wat verbonde is aan die veediefstaleenheid in Namakwaland, het die ondersoek gelei. Tydens die operasies is dagga en tik ter waarde van R6 000 gekonfiskeer. Die hof het Manus Petrus Galant, Gerrit Muller, Clinton Kastoor, Jonathan Snyders en Lionel Hendricks gesamentlik 39 jaar tronkstraf opgelê omdat hulle die groen twak verkwansel het. Verheug Galant het 13 jaar gekry vir die 6 aanklagte teen hom. Muller het 8 jaar vir 4 klagte gekry, Kastoor 10 jaar vir 5 klagte, Snyders 6 jaar vir 3 klagte en Hendricks 2 jaar vir 1 klag. Intussen is die gemeenskap verheug oor die skuldigbevinding en vonnisse. ’n Raadslid en gemeenskapsleier het anoniem vertel dat armoede, werkloosheid en ledigheid die hoofoorsaak is dat dwelms op die platteland baie jeugdiges se uitweg geword het. Volgens hom is die stryd halfpad gewonne, maar help elke skuldig­bevinding, hoewel die verkopers ander weë en metodes gebruik om van hulle “stock” ontslae te raak. Die cops het kapt. Du Toit geloof vir sy goeie en harde werk om die oortreders aan die man te bring.