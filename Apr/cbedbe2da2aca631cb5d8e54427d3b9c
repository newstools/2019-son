DIE gemiddelde damvlak in die Wes-Kaap staan nou op 35,5%. Verlede jaar dié tyd was dit op ’n skamele 16,5%. Die damme wat water aan die Stad Kaapstad verskaf, is gemiddeld 47,8% vol, teenoor 20,4% dieselfde tyd verlede jaar, lui ’n verklaring. Anton Bredell, minister van plaaslike regering, omgewingsake en ontwikkelingsbeplanning, sê die vlakke is stabiel, maar die Karoo se vlakke wek kommer. “Gebiede in Beaufort-Wes, Laingsburg en Kannaland het steeds min water.”