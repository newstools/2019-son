ROBERTSON. – Ouers van die Laerskool De Villiers beweer die hoof rand leerders aan. Vrydag het ’n paar ontevrede ouers voor die hoof, Russell Sampson, se kantoor betoog. Hulle wil van hom ontslae raak. Vier van die kinders en hulle ouers het met Son gesels. Hulle beweer Sampson rand kinders al geruime tyd aan. Die ouer van een van die leerders beweer haar kind het uitgepass nadat sy teen die kop gestamp is. Sy moes hospitaal toe geneem word. Die mammie sê haar kind wil nie meer by daai skool wees nie. Kyle Davids, een van die ander ouers, beweer die hoof het haar kind geklap en geskop dat hy op die grond beland het. Clive Lakey beweer sy kind is gewurg. “Ons kinders bly weg van die skool. Eers later het ons ouers uitgevind wat die rede is,” het die ouers gal afgegaan. Winston van Staden, ’n gemeenskapswerker, is baie geskok oor wat die ouers te sê het. Van Staden sê: “Ons het besluit ons gaan voor sy kantoor betoog en hom baie mooi vra om die skool te verlaat.” Hy het gesê die hoof wou nie Vrydag uit sy kantoor kom nie. Son was ook by Sampson se kantoor, maar sy sekretaresse het gesê hy is op sy telefoon besig. Toe Son later die middag weer gaan, was ’n afvaar­diging van die Wes-Kaapse onderwysdepartement (WKOD) by hom. ’n Onnie het gesê die hoof is nie beskikbaar nie en hy gaan nog lank met die afvaardiging besig was. Gister het Sampson Son telefonies in kennis gestel hy gaan nie kommentaar lewer nie. Hy het gesê: “Ek het reeds al my kommentaar na die WKOD aangestuur.” Kol. Norman Davids van die cop shop in Robertson sê dit is onwettig om binne die skoolterrein te betoog. Davids waarsku as mense dit doen, kan hulle in hegtenis geneem word. Volgens Davids staan sy kantoor se deur oop as die ouers sake wil aanmeld. Millicent Merton, ’n woordvoerder van die WKOD, het gesê Sampson het nie geweet hoekom die groep ouers by sy skool betoog het nie. In Sampson se verklaring aan die WKOD het hy gesê hy het nooit enige leerder aan­gerand nie. Verbied Merton het bygevoeg as die ouers nog ontevrede voel, kan hulle die distrikskantoor direk kontak. “Die Suid-Afrikaanse Skole­wet verbied lyfstraf by skole. In ooreenstemming hiermee word streng dissiplinêre stappe gedoen teen werk­nemers wat hulle daaraan skuldig maak,” het Merton gesê.