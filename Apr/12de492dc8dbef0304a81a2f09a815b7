RAADSLEDE van die Nelson Mandelabaai Munisipaliteit stem saam oor een ding – die gangsterism in die noordelike gebiede is té erg. Gister in die raadsaal het Rano Kayser (DA) genoem medelye moet betoon word aan die families wat onlangs hulle kinders in bende­geweld verloor het. Hy het gesê die regering is nie ’n caring een nie. Die speaker, Buyelwa Mafaya (ANC), het toe gesê iets drasties moet gedoen word om te voorkom dat nóg kinders in die Northerns hul lewe verloor. “Met een stem moet ons ’n oplossing vind – ons moet saamstaan,” het Mafaya gesê. Nqaba Bhanga (DA) sê die stad is nie veilig nie. “Ons doen ’n beroep op die stad om ShotSpotter ook in ander areas te intensiveer. Meer padblokkades moet ook gehou word, want daar kry hulle weapons of war,” sê Bhanga. Gevaar Lance Grootboom (ACDP) het gesê die moorde is hartseer. Hy meen dis onaanvaarbaar dat so baie geld bestee word om munisipale beamptes met bodyguards te be­veilig, terwyl die mense van die noordelike gebiede in gevaar leef. “Ons moet die mense opbou,” het Grootboom gesê. “Die (politieke) leiers het geen integriteit nie en die mense het nie rolmodelle nie.” Marlon Daniels (PA) het gesê: “Niks keer ’n bullet soos ’n job nie.” Daniels het verduidelik in die apartheidsjare het net wit mense goeie jobs gekry en dit het ander na crime gelei. “As jy honger is, kan jy nie vir jou maag sê ek het volgende week ’n casual job nie. “Die ANC is ’n swart party met 48 raads­lede en hulle neem nie kleurlingmense in ag nie.” Lukhanyo Mrara (EFF) meen die kwessie moenie gepolitiseer word nie. “Misdaad affekteer alle areas. “Die ingrypingspan wat die polisieminister, Bheki Cele, bekend gestel het, moet met die munisipaliteit saamwerk. Die direktoraat van sport, kuns en kultuur moet ook met ’n strategie kom,” het Mrara gesê. Andile Lungisa (ANC) het gesê die areas wat die meeste deur misdaad geraak word, is Helenvale, Booysenpark, Qunu en Soweto on Sea. “Ons strategies moet omvattend wees.” Hy het ook gesê die ANC is vir alle rasse, en dis toe dat Daniels hom in Xhosa gevloek het. Hy moes dit terugtrek. Litho Suka, die burgemeesterskomiteelid vir veiligheid en sekuriteit, het gesê as ’n mens misdaad wil beveg, moet jy by jouself begin. Hy het bygevoeg dat die staande komitee oor veiligheid en sekuriteit onlangs besluit het op die aanbieding van ’n crime summit. “Ons moet onthou, met net 133 lede is die metropolisie se kapasiteit nie groot nie.” Mkhuseli Mtsila het gesê die kwessie is so ernstig dat dit as ’n mosie van noodsaaklikheid ter tafel gelê moet word. Die burgemeester, Mongameli Bobani, het sy medelye betuig met families wat geliefdes in bendegeweld verloor het.