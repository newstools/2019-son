EEN van drie beskuldigdes wat tereggestaan het vir die marteldood van ’n man van Jeffreysbaai, het gister as ’n vry man uit die hof gestap nadat alle aanklagte teen hom teruggetrek is. Montevino Zeeland (19) is aanvanklik aangekla saam met Renaldo Kamoetoe (27) en Remeo Janino Booysen (21), almal van Jeffreysbaai. Staatsgetuie Hulle het in die Baaise hooggeregshof tereggestaan op klagte van moord en roof met verswarende omstandighede. Die klagte spruit uit die marteldood van die 29-jarige Jonathan Zane Hayward op 29 April 2017. Adv. Garth Baartman, die staatsaanklaer, het die hof gister meegedeel alle klagte teen Zeeland gaan teruggetrek word nadat sekere inligting aan die lig gekom het. Baartman het ook aangedui hy gaan Zeeland nie as ’n staatsgetuie roep nie. Kort nadat Zeeland vrygelaat is, het Kamoetoe en Booysen onskuldig gepleit op die klagte van moord en roof met verswarende omstandighede. Die twee beskuldigdes se lawyers het aangedui hulle gaan nie pleitverduidelikings verskaf nie. AO Melissa Sinden van die Jeffreysbaaise misdaad­rekordsentrum het gister getuig sy het op 29 April 2017 omstreeks 08:25 by die moordtoneel aangekom om foto’s te neem. Die slagoffer se lyk was nog op die toneel. Sy het getuig daar was bloed op die sementvloer buite ’n nagklub, asook sleepmerke tot by die agterkant van die drankwinkel Big Daddy’s. Volgens haar is die slag­offer tot daar gesleep. Sinden het gesê die sleepmerke het sowat 90 m ver gestrek. Sy het getuig die slagoffer is waarskynlik vanaf die nagklub gesleep. Volgens Sinden het die sleepmerke haar aandag getrek omdat daar ook bloedspatsels was. Sy het bygevoeg gebreekte bottelnekke is ook op die toneel gevind. Volgens Sinden het die slagoffer ’n stamp (tjap) op sy arm gehad, wat daarop dui hy was vroeër in die club. Sy het getuig ’n denimbroek is naby sy regterarm aangetref. Volgens Sinden het die broek aan die slagoffer behoort. Sy het bygevoeg ’n T-hemp is op sy bors aangetref. Aanhouding Volgens haar was moont­like skoenmerke op die slagoffer se bors sigbaar. Robin O’Brien verteenwoordig Kamoetoe en Peet Schoonraad tree op namens Booysen. Die beskuldigdes bly in aanhouding. Die hofsaak dien voor waarnemende regter Olav Ronaa­sen.