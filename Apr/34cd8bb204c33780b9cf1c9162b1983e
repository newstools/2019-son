DAAR was gister ’n tydelike opvlamming van humeure in die Nelson Mandelabaai-raadsaal. Dit volg is omdat die raadslid Bongo Nombiba (ANC) toe wel opgedaag het vir die vergadering. Almal het gedink hy is ’n fugitive on the run, maar toe is die lasbrief vir sy arrestasie teruggetrek. Bedrog Daarom het hy met ’n groot smile in sy sitplek gesit. Toe Son hom vir kommentaar nader, het hy net gesê: “No comment.” Nombiba, wat verlede jaar skuldig bevind is aan geldwassery en bedrog van R20 000, het laas week versuim om homself vir die uitdiening van sy vonnis te oorhandig en was van toe missing in action. Gister het die speaker, Buyelwa Mafaya (ANC), vinnig die saak opgeklaar en laat weet dat sy dokumente ontvang het wat lui die lasbrief vir Nombiba se arrestasie is teruggetrek, en hy is dus nie onwettig in die raadsaal nie. Dít aangesien Nombiba nou sy saak na die grondwethof neem. Dié is Nombiba se laaste kans om sy tronkstraf van vyf jaar vry te spring nadat die appèlhof in Bloemfontein sy appèlaansoek laas maand van die hand gewys het. Kapt. Anelisa Feni, provinsiale woordvoerder van die Valke, bevestig Nombiba het hom na die grondwethof gewend. Die staat het nou 30 dae om Nombiba se aansoek teen te staan. “Die lasbrief is nou teruggetrek totdat die uitslag van sy aansoek by die grondwethof bekend is.” Verder het die ANC se vroulike raadslede die DA se rdl. Nqaba Bhanga uitgejou en in Xhosa gesê hy moet die raadsaal verlaat. Dit is omdat hy glo in ’n vorige raadsvergadering aan Mafaya gesê het sy is mal. Hy het hom egter min daaraan gesteur en sommer saam met hulle begin sing en dans. Dit het veroorsaak dat die DA-raadslede opgestaan en begin sing het met plakkate wat handel oor die Valke se onlangse raid van burgemeester Mongameli Bobani se huis en kantoor. Dit het verskeie minute geduur voordat die raads­lede weer hulle sitplekke ingeneem het. Raadslid Victor Manyati, wat voorheen teen die DA gedraai het, was afwesig.