NÓG ’n Davids gaan vandag sy debuut vir die Springboksewesrugbyspan in die Hongkong-toernooi van die Wêreldreeks maak. Dit moes al verlede jaar vir die spoedvraat Angelo Davids gebeur het – ’n enkelbesering het hom egter van sy kans beroof. Die voormalige Hoërskool Stellenberg-vleuel kry egter die naweek die kans om nes die flambojante spelskepper Selvyn Davids sy debuut in die geboorteplek van die Wêreldreeks te maak. ‘Uitgemis’ Die twee is egter nie related nie, met Selvyn wat van die Oos-Kaap afkomstig is, terwyl Angelo (19) se roots in die Wes-Kaap geplant is. “Dit het baie seergemaak toe ek op my debuut uitgemis het,” het Angelo vroeër die week gesê. “Sedertdien kon ek maar nog net droom van hoe dit sou wees om my eerste toernooi as Blitsbok te kon speel.” Angelo se droom het nou uiteindelik waar geword, al was dit nie hoe hy dit eintlik sou wou kry nie. Die oud-Stellenberg-leerder is opgeroep nadat Muller du Plessis ’n besering opgedoen het. “Ek het glad nie verwag dat ek die oproep gaan ontvang om by die span in Hongkong aan te sluit nie. Die manne het só goed in Vancouver gespeel,” het Angelo gesê. “Dit is nooit lekker om jou kans te kry omdat iemand anders beseer is nie, maar dié dinge gebeur maar in rugby.” Angelo sê hy wil seker maak dat hy ’n goeie bydrae tot die span maak. En sy insluiting kan dalk net die regte doepa vir ’n Blitsbokspan wees wat lank laas iemand­ op die vleuel gehad het met verskriklik baie spoed.