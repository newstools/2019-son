DIE Rooimiere het Vrydag meer as 1 000 onwettige inwoners verwyder nadat hulle ’n plaas in Wallacedene beset het. Dié plaas is reg langs die plakkerskamp geleë. Die eienaar van die plaas is glo sowat twee weke gelede aangesê dat hy hom uit die voete moet maak, want húlle trek nou in. Die inwoners sê die plaas se eienaar het ’n hofbevel in die Kaapse hooggeregshof gekry om hulle van sy grond te laat afsit. Volgens hulle het hulle nie hiervan geweet nie en was daar eintlik ’n ooreenkoms tussen hulle. Toe die rooi overalls Vrydagoggend toeslaan, was daar geen mense in die hokkies nie, maar wel huisraad. ’n Wetstoepasser sê hierdie tipe taktiek word dikwels gebruik sodat hulle nie uitgesit kan word nie. Jacques Fortuin sê hy is onkant betrap toe die Rooimiere uitstiek. Fortuin sê: “Die mense het net gekom en begin afbreek. “Hulle het ons nie eens gewaarsku nie. Ek wou nog vir hulle verduidelik het. Hulle het net begin skiet.” Phillip Mankayi vertel hy woon al 15 jaar in ’n hokkie in Wallacedene waarvoor hulle R800 betaal. Mankayi sê oor hulle dit nie kan bekostig nie het die eienaar vir 61 van hulle toestemming gegee om op die plaas te bly. Hy verduidelik: “Ons het grond van die Stad in die hof gewen. “Noudat ons vir die grond wag, het ons solank vir die plaasboer gevra of ons tydelik daar kan bly. “Die ander mense het toe in­gekom en ’n stukkie van die grond van ander mense gekoop. “Die larney van die plaas het gesê hy het nie ’n probleem om vir ons die grond te gee nie. “Al wat hy wil hê, is dat die government daarvoor moet betaal.” Son het vroeër berig hoe die einste groep inwoners verskeie winkels geplunder het toe hulle juis vir dié stuk grond baklei het. Die waterwese-gebou van die Stad Kaapstad is toe ook in die optog beskadig. 