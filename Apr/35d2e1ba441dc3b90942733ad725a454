DIE Madibaz het van die begin net een doelwit gehad en dit was om van hulle eerste Varsity Shield-veldtog ’n groot sukses te maak. Die Madibaz kan vandag een tree nader aan die titel gee as hulle die Universiteit van KwaZulu-Natal (UKZN) in die Madibaz-stadion kan klop wanneer die twee spanne mekaar in die tweede Shield-semi pak. Onoorwonne CPUT en Walter Sisulu-Universiteit (WSU) pak mekaar in die eerste halfeindstryd 16:45. Die Madibaz het reeds die groepfase onoorwonne afgesluit met ses oorwinnings uit ses, maar volgens hulle breier, Jarryd Buys, is dit nog nie job done nie. Buys sê hoewel die halfeindstryd ’n belangrike wedstryd is, verander dit nie baie in hoe hulle dinge gaan benader op die veld nie. “Die wedstryde in die groepfase is reeds gespeel en ál wat nou saak maak, is vandag se wedstryd. “Ons het sover nog niks verkeerds gedoen in ons vorige wedstryde nie. Daarom gaan ons nie veel verander nie,” sê hy. Sover het die Madibaz nog ál hulle wedstryde met bonuspunte gewen deur meer as vier drieë te druk. Daarom is die Madibaz die enigste span met ses bonuspunte, gevolg deur CPUT met vyf. Die Madibaz het ook ’n reuse-punteverskil van 200 bo CPUT, wat met 105 in die tweede plek is. “Ons sal dieselfde prosesse volg wat ons sedert die eerste opwarmingswedstryd vroeg in die jaar gehad het,” sê Buys. “Ons fokus is om seker te maak ons hou by die basiese beginsels en probeer nie om enige fancy dinge te doen nie.” Al het die Madibaz hulle voorheen geklop, voel Buys die UKZN sal beslis ’n groot uitdaging bied. “UKZN was hierdie seisoen lank in die geveg en in ons vorige wedstryd moes ons seker maak ons doen alles reg. Hulle is ’n span wat jou sal straf as jy hulle kans gee. “­­ ’n Goeie oorwinning sal ook verseker dat die Madibaz ’n tuiseindstryd kry en dit sal vir die toeskouers wees,” sê Buys. “Dit gaan een manier wees hoe ons die ondersteuners kan terugbetaal.”