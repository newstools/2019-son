’N HOËVLAK-AFVAARDIGING van die Avbob-stigting het ’n indrukwekkende container-biblioteek Donderdag aan die Primêre Skool Berea Mor in Genadendal geskenk. Die biblioteek is R500 000 werd en het sowat 3 000 boeke. Frik Rademan, die CEO van Avbob, het in ’n toespraak gesê: “Avbob wil ’n rol speel in die opvoeding van ons toekomstige leiers, want ’n opgevoede verstand is ’n sterk gedagte wat deure vir leerders kan oopmaak.” Rademan het bygevoeg as deel van Avbob se eeufeesviering in 2018 het hulle R135 miljoen belê vir die opknapping van skole in ag provinsies en R15 miljoen in sanitasiegeriewe vir skole. Belowe Hy het ook ’n spesiale boodskap vir die leerders gehad. “As jy in jouself glo, neem geleenthede wat na jou toe kom en werk hard. Jy kan groot dinge bereik.” Vandag is 52 van die 60 ten volle toegeruste biblioteke wat Avbob aan die departement van basiese onderwys belowe het, reeds aan skole in minderbevoorregte gebiede landwyd geskenk. Avbob in Bloemfontein is verantwoordelik vir die opknapping van die containers, wat houtgelamineerde vloere, boekrakkies, ’n swartbord, tafels en stoele in het. Die biblioteke het ook sonkrag-stelsels, wat beteken LED-ligte, ’n rekenaar of ’n projektor kan ingesit word en selfone of skootrekenaars kan gecharge word.