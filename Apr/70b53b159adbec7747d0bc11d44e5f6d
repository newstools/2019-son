ZOAR. – Doringkraal Haven, die naam van die netjiese opstalletjie, se kalmte is nou daarmee heen. Van die nasionale pad af blyk dit ’n eenvoudige riethut in ’n plaasomgewing te wees. Maar dis toe nie heeltemal so onskuldig nie. Dis op dié spot dat cops afgekom het op ’n reuse-daggaplantasie. Party bome het tot twee meter hoog die lug in getroon. Die cops het toe met byle ingeklim om dit met wortel en tak uit te roei. Inwoners kla al geruime tyd oor dié “anderste plaas” langs hulle woonbuurt. Een vertel: “Ons gemeenskap is te arm om nog merts ryk te maak. Ons sal hulle aanmekaar piemp totdat die merts nie meer geld het om te kom smokkel nie en in die tronk bly vir jare.” Smokkel AO Jannie Cedras, ’n polisiewoordvoerder, vertel: “In ’n intelligensiegedrewe operasie deur die SAPD Ladismith, die Attakwa-honde-eenheid en die openbare-orde-polisie is daar by Doringkraal Haven beslag gelê op 331 dagga­bome en 7 kg dagga.” Daar is ook verskeie visenteringslasbriewe uitgereik. By ’n huis in Proteapark is twee verdagtes gearresteer vir Mandrax en tik. ’n Man (57) is ook aangekeer vir handel in drank. Baie drank is gekonfiskeer. ’n Vermeende mert wat glo elke tweede week in Sakkiesbaai met tik kom smokkel het, het ook sy gat gesien toe Ladismith se eie drug squad hom vir handel in tik aankeer. ’n Buurtwaglid sê: “Waar ons manne in blou toeslaan, peul daar altyd drugs uit. “Laas week het hulle in die Bo-blok tik en Mandrax by ’n ouman se joint gekry. Hulle is die beste in die weste.”