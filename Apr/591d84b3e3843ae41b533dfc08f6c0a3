DIE ringkoppe van Manchester United wonder seker nou of hulle nie te oorhaastig was met hul besluit om Ole Gunnar Solskjaer voltyds as bestuurder van die klub aan te stel nie. Solskjaer se United het Sondag met 4-0 op Goodison Park teen Everton verloor. Dis United se vyfde agtereenvolgende verloor weg van Old Trafford. Doele deur Richarlison, Gylfi Sigurdsson, Lucas Digne en Theo Walcott was genoeg om die drie punte aan die span van Merseyside te besorg. Solskjaer het as tydelike bestuurder 14 van sy 19 wedstryde gewen. Dinge het egter skeef begin loop toe hy aan die einde van Maart voltyds in die warm stoel aangestel is. Daarna het verlore teen Arsenal, twee keer teen Wolves (een was in die FA Cup), twee keer teen Barcelona in die Champions League en nou teen Everton gevolg. Hy kon as voltydse bestuurder net teen Watford en West Ham United wen. Dit het reeds ná die Everton-verloor op die internet gegons of hy dalk binnekort afgedank gaan word. Die Red Devils se kanse om in die top vier te eindig het  met hul nuutste nederlaag verder gekrimp. Hulle is tans in sesde plek, twee punte agter Arsenal wat een minder wedstryd gespeel het. Dit raak ook nie makliker vir Solskjaer se manne nie. Hulle pak die voorlopers Manchester City Woensdag op Old Trafford voordat hulle Sondag teen Chelsea speel in ‘n wedstryd wat heel moontlik gaan vasstel of United vierde gaan eindig of nie.