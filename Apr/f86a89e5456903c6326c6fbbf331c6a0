HY HET alles gegee om sy kind te red, maar steeds was dit nie genoeg nie. Die dood het klaar vir klein Shaygan Simon (2) op die naam geroep. Só glo sy pa, Damian Jantjies (22), vas nadat hy sy seun vergeefs probeer red het. Shaygan het Vrydagmiddag in ’n drein in Blackheath geval terwyl hy en sy pa geloop het. Jantjies het aan Son vertel hy was nog opgewonde om sy seun by sy ma in Kleinvlei te gaan haal. Al het iets in sy oor gefluister hy moenie gaan nie, het hy steeds gegaan. Jantjies vertel dit was einste toe hy verby ’n drein loop dat daardie slegte gevoel weer op sy maag kom sit het. Jantjies vertel: “Shaygan was baie happy toe hy my Vrydag sien. “Nadat sy ma sy klere gepak het, het ons geloop. “Op pad huis toe het ons klippe opgetel om in die kanaal te gooi. “By die kanaal het Shaygan so lekker klipgegooi dat hy amper al die klippe gegooi het. “Toe ek begin gooi, het hy so lekker gekry dat hy heeltyd gelag het. “Dit was die laaste keer dat ek hom sien lag het. “Toe ons klaar klipgegooi het, het ons weer aangestap. “Shaygan was heeltyd aan my sy. “Toe ek weer sien, toe loop hy agter my en staan stil. Ek het na hom geroep,  maar die dood het harder na hom geroep.” Jantjies sê toe hy weer sien, val sy seuntjie in ’n drein. Volgens hom het ’n man gesien wat gebeur het en die pa dadelik aangesê om ook in die drein te spring. Snikkend vertel Jantjies dat hy in die pikdonker drein niks voor hom kon sien nie. Hy vertel verder: “Ek het geroep en gevoel na hom. “Ek kon hom hoor skreeu en het hom toe gekry. “Ek het probeer om hom in die lug te hou sodat hy asem kon kry. “Ek het my 100% gegee om hom te probeer red, maar dis asof iets hom bly trek het. “Dit het pynlik geword en gevoel asof ek gaan verdrink. Ek moes Shaygan laat gaan. “Ek het na mense en die Here om hulp geroep...” Jantjies sê toe hy uit die drein klim, was daar reeds baie mense. Jantjies se ma, Ursula, sê toe sy van die tragedie gehoor het, het sy sommer tot by die toneel gehardloop. Volgens Ursula het haar seun in trane uitgebars toe hy haar sien. Sy vertel:” Ek kon nie verstaan nie. Hulle het gesê dat sy seuntjie in die drein geval het, maar ek het gedink dat iemand hom aangerand het. “Ek het toe sommer langs die kanaal na Shaygan begin soek. Ek het iemand wat oorkant die kanaal bly, gesê van Shaygan en hulle het nog mense gaan haal.” Volgens Ursula het die reddingsdienste baie laat op die toneel aangekom. Ursula sê toe kon die duiker nie eens in die drein klim nie oor hy te fris is. “Hy het my gevra om na Shaygan te roep. Ek het geroep en al hoe harder geskreeu, maar daar was niks. “Ná ’n hele ruk het ’n pastoor laat weet dat sy lyk in Keeromstraat uitgespoel het.” Jantjies sê al wat hy gedoen het, was om sy seuntjie se koue handjies vas te hou en dit aan die Here te gee. ’n Hartseer Jantjies snik: “Hulle het nog probeer om hom by te bring, maar dit was reeds te laat. “Ek het vrede gemaak en al wat ek wou hê, is net sy lyk.” Jantjies ontvang tans berading by die Kleinvlei-polisiestasie oor die seerste seer wat ’n ouer kan beleef.