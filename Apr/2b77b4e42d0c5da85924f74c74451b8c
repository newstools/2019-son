GEORGE. – Bure is woedend vir ’n ou man nadat hy ’n tienjarige seun met ’n mop gemoer het. Nou wil die mense hê hy moet gearresteer word. Die seun se sokkerbal het in die man se jaart beland en toe die laitie dit gaan haal, het die ou man hom met die mop bygedam. Die seun is oor sy kop, aan die kant van sy lyf en op sy arms geslaan – so hard dat hy hospitaal­behandeling vir die wonde aan sy kop en arm moes kry. Die voorval het Sondag in die Bungalows-seksie van die Thembalethu township gebeur. Die seun se pa, Similo Velisi (44), sê sy seun het in die straat sokker gespeel, toe beland die bal in die buurman se jaart. “My seun het die bal gaan haal. Die man het hom gevang en hom aangerand.” Die pa sê dit het hom en die bure baie kwaad gemaak. Die man het boonop nie eens kom sê hy is jammer nie. Kapt. Dumile Gwavu, woordvoerder van die Thembalethu-polisie, sê ’n klag van aanranding is teen die mopman aanhangig gemaak.