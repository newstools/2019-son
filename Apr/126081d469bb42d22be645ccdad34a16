Die Universiteit van Wes-Kaapland (UWK) se rugbyspan se breintrust is nie in sak en as nadat sy debuutseisoen in die Varsity Cup net een oorwinning kon oplewer nie. Inteendeel, Chester Williams, die afrigter, en sy bestuurspan het hulle wonde gelek en is reeds besig om planne te beraam vir volgende jaar se kompetisie. Williams het aan Son op Sondag bevestig hy is glad nie van plan om die hasepad te kies nie en hy sal nog vir ’n hele ruk in beheer van die UWK-span bly. “Ek is vir die volgende drie jaar gekontrakteer en wil UWK-rugby so suksesvol moontlik maak. “Natuurlik wil ek weer eendag op ’n hoër vlak afrig, maar net die tyd sal leer,” gesels Williams. Udubs speel volgende jaar weer in die Varsity Cup. Die verwagtinge en druk op Williams en sy bestuurspan sal dus vermeerder. Hulle veg volgende jaar om oor­lewing. As hulle weer laaste eindig, sal hulle na die Varsity Shield gerelegeer word. Williams het Vrydag tyd afgeknyp van sy besige skedule om in ’n bekende Kaapse restaurant met Son op Sondag te gesels. Saam met hom was sy hulpafrigters – die voormalige Springbokskrumskakel Bolla Conradie, die voormalige Westelike Provinsie-losvoorspeler Jerome Paarwater en die deurwinterde breier Lionel Langenhoven. “Ek dink dit was ’n goeie vuurdoop vir ons vanjaar,” erken Williams. “Ons as afrigters verstaan dit (die aanpassing van Varsity Shield na Varsity Cup) en die spelers kon ook nou eerstehands uitvind dat hierdie nie die Shield is nie en dat dit nie ’n maklike vlak is om te master met die eerste probeerslag nie. “Die groot uitdaging vir ons was die ander spanne se physicality wat week ná week ons ondergang be­teken het.” Die voormalige Bok-vleuel vertel die reserwekrag in sy groep was deurlopend onder die vergrootglas. “Ons diepte – veral voorlangs – is kwaai getoets. Elke wedstryd is fisiek en harder as waaraan my spelers gewoond was. “Die intensiteit van die wedstryde is te alle tye hoog en dit het ons veral in die laaste 20 minute gekniehalter.” Een van die hoogtepunte vir Wil­liams en kie was die insluiting van Kurt-Lee Arendse by die Blitsbokke. “Ons is baie bly daaroor en natuurlik baie trots op hom. Ons glo hy kan nou ander inspireer tot hoër hoogtes. En wie weet, dalk volg daar manne uit die huidige groep in sy voetspore,” meen Williams, wat self op sy dag ’n Blitsbokspeler en -afrigter was. Toe hy gevra is wie die volgende Kurt-Lee’s is, het hy twee van sy vleuels uitgesonder. “Dis maar vir ’n afrigter moeilik om manne uit te sonder, veral omdat almal talentvol is, maar ek dink André Manuel en Jeandré de Klerk is manne wat die step-up kan maak. SA Rugby het onlangs begrotings gesnoei en unies moes noodgedwonge hulle spelersgetalle sny. Williams sê dit kan vir die UWK voordelig wees. “Jong spelers kan nou na ons kom, studeer, ’n graad agter sy naam kry en terselfdertyd rugby op ’n hoë vlak speel.”