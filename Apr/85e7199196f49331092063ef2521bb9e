SIBANYE is ná vyf wedstryde in die Northern Areas Football Association (Nafa) se Premier­liga steeds onoorwonne. Dis nadat Sibanye die span Blackpool die naweek met 4-1 geklop het. Hy het daarmee sy posisie bo-aan die puntelys verstewig. Dit is die ideale opening van enige span se seisoen. En nie net is Sibanye onoorwonne nie, maar hy het tot dusver ook die meeste doele aangeteken. ’n Mens wonder nou net watter span sy onoorwonne lopie sal beëindig. Dit lyk egter nie asof Si­banye­ maklik geklop sal word nie. Park United en Hotspurs is ná die naweek se wedstryde die spanne wat op hulle hakke is. United is nou wel tweede nadat hy Bloom Callies met 1-0 geklop het, maar vier punte skei hom van Sibanye. Die verdedigende kam­pioen, West Lake, het swak begin, maar het nou sy stem dik gemaak deur Glenville met 4-0 te klop. Dit het hom tot net 10de op die puntelys laat vorder, maar dit lyk darem asof hy weer sy ritme gevind het.