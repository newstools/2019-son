’N BEAMPTE (26) van die Nelson Mandelabaai-munisipaliteit is op heterdaad betrap toe hy gesteelde watermeters by ’n scrapyard gaan afgee het. Woensdag het Saveriano Stephens in die New Brighton-landdroshof verskyn op ’n klag van die besit van vermoedelik gesteelde eiendom. Kol. Priscilla Naidu, polisiewoordvoerder, sê daar word beweer dat lede van die bomb disposal unit op 23 April omstreeks 12:00 in Cresswellweg in Sydenham was. Hulle het gesien ’n munisipale voertuig stop naby ’n scrapyard. Verlaat “ ’n Persoon het uitgeklim en twee sakke gedra en by die perseel ingegaan. “Die polisie het hom gevolg en terwyl hulle navrae gedoen het, het hulle die sak op die vloer gewaar. “Die munisipale werker het die perseel vinnig verlaat,” sê kol. Naidu. Die polisie het 60 nuwe watermeters ter waarde van R35 000 in die sak ontdek. Verdere ondersoek het die polisie gelei na ’n munisipale kantoor in Kabegapark. “Die verdagte is op die perseel gesien. Die opsigter het die watermeters geïdentifiseer en gesê dit behoort aan hulle. Die verdagte is gearresteer en is later op borgtog van R300 vrygelaat,” sê kol. Naidu. Die hofsaak is uitgestel tot Junie 2019 en nóg aanklagte en arrestasies word verwag. Mthubanzi Mniki, ’n munisipale woordvoerder, sê die munisipaliteit sal interne dissiplinêre prosesse volg teen die werknemer. “Ons veroordeel enige daad van dié aard ten sterkste.”