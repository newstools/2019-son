DAAR is onkruid in Manchester United se tuin wat dadelik uitgeroei moet word. Só sê Gary Neville, ’n legendariese United-speler en voormalige kaptein, oor die jongste skandes van die span van Old Trafford in die Engelse Premierliga. Everton het die Red Devils Saterdag met 4-0 verneder. Die skande was so erg dat Ole Gunnar Solskjaer, bestuurder, vir sy spelers se vertoning verskoning gevra het. Neville het nie doekies omgedraai nie toe hy uitgevra is oor nog ’n skandalige vertoning deur die Red Devils. “Ek sê dit al die afgelope sewe jaar oor verskeie klubs – as daar onkruid in die tuin is, moet jy dit uitroei. Maar by United sukkel hulle met daai taai soort Japanse knotweed (knoopkruid), wat die fondamente van die huis aanval,” het Ne­ville aan Sky Sports gesê. Hy glo die fans gaan nie hulle rug op Solskjaer draai soos die geval met José Mou­rinho was nie. Neville het gesê dis tyd dat verskeie United-spelers se kop op ’n blok geplaas word. “Ek het gister (Saterdag) ná Manchester City se game gekyk. Dis ’n span met wie Manchester United wil meeding. “Bernardo Silva, Raheem Sterling, Kevin de Bruyne en David Silva is almal spelers wat ver beter is as dié wat in United se kleedkamer sit, en boonop hulle werk ook twee keer so hard.” Volgens Neville is United se grootste probleem spelers wat lyf wegsteek en soos primadonnas aangaan. “Everton het in net die eerste helfte vier kilometer verder as United se spelers gehardloop,” het Neville uitgewys. “(United) se grootste aartsvyand, Liverpool, se spelers speel asof hulle wil doodgaan vir elke liewe beskikbare duimbreedte op die veld.”