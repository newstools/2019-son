HASHIM Amla sal wel aan vanjaar se WÃªreldbeker-toernooi deelneem. Die ervare 36-jarige kolwer is gister in Suid-Afrika se groep ingesluit al het hy die afgelope tyd voor die paaltjies gesukkel. Die keurders voel Amla se ervaring sal baie in Engeland en Wallis werd wees en glo ook hy sal binnekort weer op sy beste wees. Reeza Hendricks is die ongelukkige kolwer wat nie die paal haal nie, maar daar was geen verrassings toe die groep gister in Johannesburg deur die sameroeper van die keurders, Linda Zondi, aangewys is nie. "Dit was 'n reis oor 16 maande om by vandag se groep van 15 spelers uit te kom," het Zondi verduidelik. "Ons moes 'n balans in die span vind en ervaring met jeug meng. Al die opsies is gedek en ons het hope wedstrydwenners. "David Miller sal as paaltjiewagter instaan as iets met Quinton de Kock sou verkeerd loop. Ons het egter besluit om nie 'n tweede spesialis-paaltjiewagter te kies nie. "Met Ottis Gibson as ons afrigter het die Proteas 'n meer aanvallende benadering begin volg. Ons het spelers gekies wat by die denkwyse kan inval. "Ons is hoogs tevrede met die groep en baie opgewonde om te sien hoe die Proteas sal vaar." Die Proteas se eerste wedstryd is op 30 Met teen Engeland op die Oval. Quinton de Kock, Hashim Amla, Faf du Plessis (k), Aiden Markram, Rassie van der Dussen, David Miller, JP Duminy, Andile Phehlukwayo, Dwaine Pretorius, Dale Steyn, Kagiso Rabada, Lungi Ngidi, Anrich Nortje, Imran Tahir, Tabraiz Shamsi.