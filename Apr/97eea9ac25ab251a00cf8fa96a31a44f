PARKWOOD se mense het al in Februarie gemoan oor ’n lendelam laerskool en sê hulle wag nou nog vir terugvoer van die Wes-Kaapse onderwysdepartement (WKOD) af. Die departement sê hy skenk wel aandag aan die probleme by die skole in Parkwood wat onder sy aandag gebring is. Past. Paul Phillips, ’n gemeenskapsleier, beweer die WKOD beskou nie leerders se veiligheid as ’n prioriteit nie. “Hulle lack of response is ’n duidelike teken dat hulle nie worry of leerders in gevaar is in die skool waar hulle moet kennis kry nie,” sê Phillips. In Februarie het Son berig dat Parkwood-inwoners betoog het buite die Primêre Skool Parkwood om hulle ontevredenheid te wys. Oorhandig Bekommerde ouers, lede van die skoolbeheerliggaam en inwoners eis dat die WKOD die 58 jaar oue skool herbou omdat dit volgens hulle nie aan veiligheidstandaarde voldoen nie. Phillips het by die optog buite die skool ’n memorandum aan die skool se kringbestuurder oorhandig. “Sedert ons die memorandum oorhandig het, het ons nog geen terugvoering gekry nie.” Volgens Phillips het die groep ontevredenes verlede maand drie laerskole se hekke gesluit en ’n finale memorandum aan die departement oorhandig. Aangestel Hy sê Alan Meyer, die direkteur van die WKOD se distrikskantoor in die suidelike voorstede, het dit in ontvangs geneem en aangedui hy sal hierop reageer, maar het tot vandag toe nie so gemaak nie. “Ons het versoek dat ’n interne bestuurskomitee aangestel word om die bekommernisse aan te spreek en binne sewe dae ’n openbare vergadering te hou, maar daar is nie hierop gereageer nie,” sê hy. Bronagh Hammond, ’n woordvoerder van die WKOD, het bevestig dat die departement bewus is van die memorandums. “Gedurende die afgelope paar weke het die distrik met ons infrastruktuurspan vergader om die langtermynplan vir die gebied te bespreek,” sê Hammond. Sy het bygevoeg die WKOD oorweeg ook nood-instandhoudingsherstelwerk by die drie skole. “Die WKOD sal opvolg met die departement van public works met betrekking tot die werk wat benodig word en die beplande datums om die werk te begin,” sê sy. Sy het beklemtoon dat hierdie soort beplanning nie oornag kan geskied nie. Die departement sal met die skoolbeheerliggame oor die planne en die pad vorentoe konsulteer.