DIE bloed het dié Paasnaweek gevloei, maar dit was nie die bloed van ’n lam nie. Vier mans en ’n tienerseun is in skietvoorvalle dood en etlike ander mense gewond. Een van die mans, ’n 60-jarige van Bishop Lavis, is Sondag in die vroeë oggendure afgehaal. Luidens gerugte is die man by sy huis geskiet nadat hy op ’n klop aan die deur gereageer het. Lt.kol. Andrè Traut, ’n polisiewoordvoerder, het die voorval bevestig. Hy sê niemand is nog in verband met die moord aangekeer nie. In Voorbrug, Delft, is ’n 27-jarige man Saterdag 22:40 in ’n speelparkie doodgeskiet. Niemand is ook nog vir sy moord gearresteer nie. In Uitbreiding 13, Belhar, is ’n man genaamd Howard Khan (47) doodgeskiet. Khan se girlfriend sê die skieters het net na sy kop gemik. ’n Seun (16) is in dieselfde skietvoorval dood, het Traut bevestig. Drie mans is Vrydagaand in Garcia-singel in Tafelsig geskiet. Een van die mans (32) is in dié skietvoorval dood. Traut sê die voorval het omstreeks 18:00 plaasgevind. Die motief vir die skietery is nog onbekend. ’n Wetstoepasser van die Stad Kaapstad het ook ’n bloedige noue ontkoming gehad. Hy en ’n kollega het ’n klag van rusverstoring in Pelican Park in Grassy Park ondersoek toe partytjiegangers teen hulle gedraai het. Hulle het bystand ingeroep, maar die een beampte is in die nek gewond toe hy met ’n bottel gegooi is. Hy het snye opgedoen toe glassplinters sy kop en nek getref het. “’n Man (31) is in hegtenis geneem en verskyn vandag in die Wynberg-landdroshof,” het Traut gister gesê. Wayne Dyason, hoof van die Stad Kaapstad se wetstoepassers, sê: “Die aanvalle op beamptes wek kommer. Dit belemmer dienslewering en stel beamptes se lewe in gevaar.” Die Stad se metropolisie het darem ook suksesse gehad. Sondag het wakker beamptes ’n vrou (39) van Delft aangekeer nadat hulle ’n vuurwapen in haar besit gevind het. “Die beamptes was op patrollie toe hulle opmerk ’n vrou gooi iets in die perseel van die Laerskool Roosendal. Ná ’n kort soektog het hulle op ’n vuurwapen en ammunisie afgekom. “Die wapen is vroeër in Mitchells Plain as vermis aangemeld,” sê Ruth Solomons, ’n woordvoerder.