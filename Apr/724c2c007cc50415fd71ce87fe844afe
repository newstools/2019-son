ESMERELDA Scheffers van Hanover Park het gister saam met haar boyfriend in die Wynberg-landdroshof verskyn vir die moord op haar driejarige seun. Scheffers is Donderdag saam met haar boyfriend, Valentino­ Johannes, by die Athlone-polisiestasie gearresteer. Die seun, Rivaldo Scheffers, is op 22 Februarie dood nadat hy glo oor ’n tydperk mishandel is. ’n Spesialiskomitee, bekend as die Child Death Review Panel, het die omstandighede rondom die seuntjie se dood ondersoek. Die komitee bekyk gevalle waar kinders onder verdagte omstandighede sterf en bestaan uit kenners van die polisie, die departement van maatskaplike ontwikkeling en die nasionale vervolgingsgesag. Onraad Die betrokke saak is na die Nyanga-polisiestasie se eenheid belas met gesinsgeweld, kinderbeskerming en seksmisdade verwys ’n maand ná die kind se dood. Speurders van die Athlone- polisiestasie het onraad vermoed oor die seun se dood. Die nadoodse ondersoek het aan die lig gebring dat die seuntjie in 2018 ernstige kopbeserings opgedoen het. Hy het volgens sy ma agter op ’n bakkie gesit en afgeval. Hy was twee maande lank in die Rooi Kruis-kinderhospitaal. Die seun is weer in sy ma se sorg geplaas nadat hy ontslaan is. Hy is kort daarna weer in die hospitaal opgeneem nadat hy glo van die bed afgeval en weer kopbeserings opgedoen het. Volgens ’n ingeligte kan die familie wat van die beweerde mishandeling bewus was en niks gedoen het nie, ook ge­arresteer word.