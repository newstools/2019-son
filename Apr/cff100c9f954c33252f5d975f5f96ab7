’N MAN van Montagu wat drie minderjariges oor ’n tydperk seksueel mishandel het, is vir 56 jaar tjoekie toe gestuur. Moos Houtsamer (64) is vandeesweek in die streekhof in Montagu skuldig bevind. Landdros PJ Janse van Rensburg het bevind Hout­samer die drie kids, (8, 9, en 12 jaar) seksueel gegroom en toe verkrag het. Houtsamer het die kinders geleer om seksdade met hom te pleeg. Hy het dan ook die kinders vergoed vir sy vies­like dade. Houtsamer was aan die kinders bekend en hulle het hom vertrou, het die hof gehoor. Hy het die kinders ook laat belowe om dié “geheim” te hou. Die man se siek dade het aan die lig gekom toe die negejarige ’n merk aan haar nek gehad het. Haar pa het haar hieroor uitgevra. Nadat sy dogter met die hele sak patats vorendag gekom het, het die pa die polisie ingelig. Die eenheid belas met gesinsgeweld, kinderbeskerming en seksuele misdrywe (FCS) van die Worcester-polisie het die saak ondersoek. Houtsamer het dik gehou dat hy onskuldig is, maar die kinders het teen hom getuig. Dié getuienis is in camera aangehoor. Die kinders is bygestaan deur beraders en maatskaplike werkers. Houtsamer is 18 jaar gevonnis vir elke kind se verkragting. Hy is ’n verdere twee jaar gevonnis vir seksuele grooming. Eric Ntabazalila, woordvoerder van die nasionale vervolgingsgesag, sê die swaar vonnis word verwelkom.