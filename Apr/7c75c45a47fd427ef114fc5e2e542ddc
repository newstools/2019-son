DIE laaste paar dae se reënneerslae het Oos-Kaapse damme ’n reuse-hupstoot gegee. Gister het swaar reëns in dele van die Oos-Kaap selfs gelei tot vloedwaarskuwings in veral Nelson Mandelabaai. Die reën, wat reeds Saterdag liggies begin val het, het gister onverpoos voortgeduur. Die metro se opvangsgebiede het goeie neerslag ervaar. Reënvalsyfers wat teen 08:00 gister gemeet is, wys daar het Sondag en Maandag 36,5 mm by die Kougadam geval. In Joubertina staan die syfer op 37,8 mm en in Patensie op 34,6 mm. Die metro se hoofopgaardamme se vlakke staan tans gesamentlik op 45,58 % en goeie afvloei word oor die volgende paar dae na dié damme verwag. Goeie reën het ook in die Baai geval met 31,2 mm wat by die Derdelaan-dip in Newton Park gemeet is en 21,4 mm by die lughawe. Ander dele van die Oos-Kaap was net so nat: In Oos-Londen is 63,2 mm gemeet en in Mthatha ’n hele 85,4 mm. Mthubanzi Mniki, ’n munisipale woordvoerder, sê die munisipaliteit se rampbestuureenheid het sedert vroeg gisteroggend reeds die situasie begin monitor. “Hulle het na verskeie dele van die metro gegaan om die situasie te assesseer en veral sterk gefokus op die vloedgebiede. “Baie van ons inwoners woon steeds in shacks en die swaar reën hou groot gevaar vir hulle in. Dit kan hulle valuables beskadig en selfs hulle lewe in gevaar stel. “Daar is ook ’n gesamentlike operasiesentrum opgestel om enige noodsituasies te hanteer.” Enigeen wat geraak word deur die swaar reën, word versoek om die rampbestuursentrum in die Baai by 0800 205 050 te kontak. Só het Farouk Jeptha, voorsitter van die Concerned Citizens of PE Metro, gister aan Son gesê. Volgens hom is die watertoevoer na Palm Ridge en Jacksonville, wat in hoogliggende areas geleë is, ook herstel. Hy sê gisteroggend was daar egter weer probleme met watertoevoer na sommige dele van Jacksonville. Volgens hom is daar watertrokke na dié gebiede uitgestuur. Jeptha sê hy het nog geen klagtes ontvang van mense wat as gevolg van die swaar reënneerslae in die nood verkeer nie.