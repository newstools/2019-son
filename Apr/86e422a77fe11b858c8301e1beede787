DIE donker wolk het vir Sout­rivier se haweloses darem ook ’n silwer randjie nadat die Stad Kaapstad onlangs daar ’n maatskaplike behuisingsprojek begin het. Die Stad se mayco-lid vir behuising, Malusi Booi, het laas week by die bekendstelling van die projek gesê hulle beplan om dit oral te doen waar die Stad grond beskikbaar het. Die projek in Copperfield-weg staan amptelik bekend as die Pickwick-oorgang-behuisingsprojek. Dit behels sowat 230 woonstelle aan inwoners van die informele nedersetting Pineweg in Soutrivier. Booi sê inwoners kan verhuis sodra die huise toegewys is. Dít na gelang van waar hulle name op die waglys verskyn. Die kompleks het privaat wooneenhede met gemeenskaplike toilette en kombuise. Nomzamo Mlungu, ’n beampte in Booi se kantoor, sê: “Dié stuk grond wat aan die Stad behoort, is ontwikkel as behuising vir mense in Pineweg.” Inkomste Booi erken die demand vir behuising is groter as wat die Stad kan verskaf. Hy sê: “Ons probeer die lewering van maatskaplike behuising na die beste van ons vermoë versnel.” Hy voeg by die projek is vir huishoudings met ’n gekombineerde inkomste van minder as R15 000 per maand. Hy sê sy departement wil meer behuisingsprojekte naby die Kaapse middestad doen. “Dit hang af van die beskikbaarheid van grond in en om die middestad. “Verskeie stukke grond daar behoort nie aan die regering nie, maar aan privaat eienaars. “Maar waar ons grond het en dit kan ontwikkel, doen ons dit.” Booi sê as alles goed verloop, trek die begunstigdes aan die begin van Mei by die woonstelle in.