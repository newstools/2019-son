STELLENBOSCH FC moet wakker word en bewe! Ajax Cape Town kom volstoom van agter af om hom verby te steek. Die Urban Warriors wys nou hulle ware warrior spirit in die wedloop om die Nasionale Eerste Liga-titel. Dit was ’n naweek wat niemand kon voorspel het nie. Eers het Ubuntu Cape Town sy kans om oorlewing ’n hupstoot gegee deur Richards Bay Vrydag in die Athlone-stadion met 5-0 af te slag. Vladislav Heric, afrigter, se Ubuntu-span is met 28 punte net één punt van die relegasiemoeras af. Real Kings (27) en Witbank Spurs (21) lê in die tweede laaste en laaste posisie. Net so het niemand verwag die voorloper, Stellenbosch, sou droogmaak met drie wedstryde oor nie. En dít nogal in sy fortress in Idasvallei. Nietemin, die sesde geplaaste Uthongathi verdien sy verrassende sege oor Steve­ Barker, afrigter, se troepe. Ajax het die voordeel gehad om laaste te speel. Dit het Andries Ulderink en sy spelers ’n hupstoot gegee om hulle game Sondag teen Cape Umoya United met meer woema te pak. Ongelukkig vir Umoya se coach, Dominic Isaacs, het hy nie laaste gelag teen sy voormalige Ajax-span nie. Ajax was met 1-0 baas danksy ’n doel deur Tashreeq Morris. Dis Umoya se tweede nederlaag agtereenvolgens nadat TS Sporting hom laas week bloedneus geslaan het. Maar Isaacs-hulle kan steeds ’n sê hê oor waar die trofee ’n tuiste kry. Dis omdat hulle tuis speel teen Stellenbosch in dié spanne se laaste game. Stellies en Ajax sal sorg vir ’n opwindende einde aan die NFD. Dit sal om twee redes tragies wees as Barker-hulle nie die titel wen nie. Eerstens, Barker-hulle het in 2017 in die promosie-relegasie-uitspeelreeks uit die bus geval en is desperaat om dié keer outomatiese promosie te verseker. Tweedens, hulle het onlangs nog ’n voorsprong van sewe punte gehad.