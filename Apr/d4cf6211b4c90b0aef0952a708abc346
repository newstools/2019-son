HY HET as ’n vry man uitgestap. Maar Sedick Abrahams se gemoed is steeds in die tronk. Abrahams (62) is omtrent ’n maand gelede in die Mitchells Plain-landdroshof vrygespreek van die moord op sy seun, Clinton. Die saak het byna ’n jaar geloop. Abrahams is in Januarie 2018 vir die moord op Clinton (28) aangekla nadat hy hom in die bors gelem het by die huis. Hy het by amper elke hofsaak oor sy familie se moeilike tyd onder Clinton, ’n tikkop, gepraat. Die jong man was byna 13 jaar lank aan dwelms verslaaf. ­Hy het die familie erg geterroriseer. Op die dag van sy dood het hy kos geëis en toe sy sagmoedige kerkman-pa aangeval. Volgens Abrahams sou hy dood gewees het as hy nie dié dag die mes gegryp het nie. Nou, meer as ’n jaar ná die tragiese gebeure, glo Abrahams steeds dieselfde. Abrahams sê hy glo vas dat sy seun steeds op sy ou trant sou aangaan as hy nog gelewe het. “Ja, ek dink sommige tye hoe dit sou gewees het as hy nog geleef het. “Maar diep in my hart weet ek dat hy net weer beloftes sou maak en steeds sou getik het.” Abrahams sê deesdae hou hy hom maar besig om sy mind clear te hou. “Hy bly my seun, hy was my seun voor die tik. So, ek mis hom steeds. Ek dink aan hom, dis hoekom ek myself besig hou.” Volgens Abrahams is daar wel deesdae ’n verligting in die huis. “Goed raak nie meer weg nie. Lelike vloekwoorde word nie meer gehoor nie. “Dis beter, ja, maar ek mis hom.” Abrahams sê hy en sy vrou het deur die jare alles probeer wat ouers kon doen om tot hulle seun deur te dring, maar niks het gehelp nie. “Ons bid nou vir sy siel, net soos ons tydens die hofsaak gebid en geglo het, doen ons nou.”