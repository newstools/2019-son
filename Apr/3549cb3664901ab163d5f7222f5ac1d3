JASON Rohde se aansoek om teen sy skuldigbevinding en vonnis te appelleer, het geflop. Rohde se regspan het die aansoek gister voor die hof gebring. Die eiendomsman is in Februarie tot effektief 20 jaar tronkstraf gevonnis. Vir die moord op sy vrou, Susan, is hy 18 jaar tronkstraf opgelê. Hy is ook tot nog 5 jaar gevonnis vir ’n aanklag van regsverydeling. Drie hiervan is gelyk­lopend met die moord. Susan se lyk is op 24 Julie 2016 agter die badkamerdeur van ’n hotelkamer op die Spier-landgoed gevind. Regter Gayaat Salie-Hlophe het in haar uitspraak bevind Rohde se weergawe van wat in die oggendure van dié noodlottige dag gebeur het, is een lang liegstorie. Rohde het in sy verweer gesê sy vrou het selfmoord gepleeg oor sy jollery met sy kollega Jolene Alterskye. Volgens hom het sy haar met ’n haartang se koord aan die badkamerdeur gehang. Salie-Hlophe het gesê dit was g’n selfmoord nie. Volgens die regter het die fight begin toe Susan agtergekom het Rohde en Alterskye se jollery was nog nie verby nie. Rohde se regspan het gister in hulle aansoek voorgehou dr. Akmal Coetzee-Khan, die patoloog wat die lykskouing op Susan gedoen het, het ’n hele paar foute gemaak. Volgens hulle het Coetzee-Khan die tyd dat Susan dood is, verkeerd gekry. Toe hy hieroor gepols is, het hy geknak en is hy vir weke afgeboek. “Sy kollega dr. Deidre Abrahams was nie op die oorspronklike lys getuies nie. “Dit het verander toe ons aangedui het ons gaan haar as ’n getuie roep.” Die verdediging voer ook aan Abrahams was daarop uit om dr. Reggie Perumal se reputasie te beswadder pleks daarvan om aandag aan die saak te skenk. Volgehou Volgens Salie-Hlophe is dié kwessies reeds in die verhoor uitgestryk en is dit nie genoeg rede om verlof tot appèl toe te staan nie. Rohde het van die begin van die verhoor tot op die bitter einde volgehou hy het Susan nie vermoor nie. Hy dien sy straf in die Drakenstein-gevangenis uit. Sy regspan het aangedui hulle gaan die appèlhof nou direk nader.