EERS wou die ANC in die Baai munisipale beleid verander sodat belastingbetalers die regskoste van drie uitgeskopte DA-raadslede moet betaal. Nou het hy sy tune gister verander, want die speaker, Buyelwa Mafaya, het die aansoek daarvoor op ’n raads­vergadering teruggetrek. Mafaya het geen rede daarvoor gegee nie. Sy het net gesê sy onttrek die aansoek nadat sy die burgemeester, Mongameli Bobani, geraadpleeg het. Mafaya het in ’n verslag voorgestel dat die raad ’n nuwe beleid moet skep waar­kragtens sy kan besluit of die Metro raadslede se regskoste moet betaal. Dié verslag sou gister op die raadsvergadering bespreek word. Uitgestel Sy het ook voorgestel dat die stadsbestuurder of hoofbedryfsbeampte mag besluit oor die betaling van munisipale beamptes se regskoste. Dié verslag sou op die raadsvergadering Donderdag bespreek word, maar dis toe tot gister uitgestel. Die DA se hoofsweep, Werner Senekal, het vrae gehad oor Mbulelo Manyati, die DA-raadslid wat hom verlede jaar by die ANC geskaar het. Die DA se regsprosesse om Manyati uit te skop, is steeds aan die gang. Senekal het gesê raadslede moet hulle belange by agendapunte verklaar, en Manyati het dit nooit gedoen nie.