DIE Morning Stars-rugbyklub wil seker maak hy kan nog vashou aan die glans en glorie van speel in die Westelike Provinsie se Superliga C. Die klub het laas jaar promosie saam met Raithby Universals en Blue Stars tot dié liga verseker. In hul eerste wedstryd het Stars gereis om Strand op sy tuisveld, Gustrouw, aan te durf. Die besoekers het nie net met ’n sege weggestap nie – hulle het ook hulle eerste bonuspunt in die third division van klubrugby verdien. Die pas aangestelde hoofafrigter, Rodney Belchem jr., ’n boorling van die Helderberg-area, het met Son gedeel dat daar ’n kalmte in die klub was in die aanloop tot die historiese Superliga-wedstryd. “Ons het teen Primrose net-net verloor ’n week voor die liga afgeskop het, maar dit het vir ons die nodige selfvertroue gegee,” het Belchem jr. gesê. Omgedop “Dit het die motivering vir die spelers gebring dat ’n sege in ons eerste game moontlik is.” Maar ná die nuweling se eerste nederlaag van die seisoen moet daar nou soul­searching gedoen word om die selfvertroue weer ’n hupstoot te gee. Hands & Heart het Morn­ing Stars met 26-25 in ’n baie taai stryd omgedop. Stars gaan nou ongelukkig vir ’n tweede week nie rugby speel nie. Daar was geen liga-aksie in die Paasnaweek nie en weens die rugby-skedule moet Stars die naweek ’n loslootjie vat. Stars speel volgende week teen Langa. Dit beloof om ’n uiters tawwe wedstryd vir Stars te wees. Daarom is Belchem jr. en sy voorganger, Trevor Booysen, reeds hard aan die werk om die strukture in plek te kry en seker te maak die span is gereed vir nóg ’n paar taai uitdagings. “Trevor is ’n groot aanwins vir die klub, veral vir my as ‘outsider’, en dit help om nuwe planne oor te dra as die spelers sien iemand soos Trevor is aan my sy,” het Belchem jr. bygevoeg. Die naweek se fixtures: Superliga C: Kraaifontein t Strand United; Pniel Villagers t Manenberg Rangers. Superliga B: St. George’s t Goodwood; Collegians t Helderberg; All Saints t Busy Bees; Hamlets t Rangers; Vineyards t Bellville; Macassar t Belhar. Superliga A: Durbell t Ikeys; Brackenfell t Primrose; False Bay t Victorians; Paarl t UWK.