HIERDIE week kan nog lelik tougetrek word oor waar die twee rugbywedstryde in die halfeindronde van die Gold Cup-klubreeks sal plaasvind. Boonop is dit moontlik dat die kragmetings op SuperSport uitgesaai kan word. Goeie uitsaaigeriewe kan ’n bepalende rol speel wanneer SuperSport en SA Rugby oor die tuiste van die wedstryde besluit. Durbell behoort in Bellville teen Swallows te speel as daar nie televisiedekking is nie. Swallows is van Mdantsane net buite Oos-Londen. Rustenburg Impala en Nor­tham Rhinos sal in Rustenburg in die ander halfeindstryd met mekaar kragte meet. Die span van Durbell het in Durban verras met die gemak waarmee hy in die kwarteindronde met College Rovers klaargespeel het. Die eindtelling was 36-24, maar Durbell het eintlik mak­liker gewen as wat die telling suggereer. Stuur Swallows is die giant killers van die reeks. Hulle het mense onkant betrap deur Naka Bulls op die Adelaar-veld in Pretoria met 13-10 te klop. Soos gewoonlik het Swallows die bal probeer lug gee en sy snellers, onder andere Denver Jones, doellyn toe probeer stuur. Die tuisspan het met ’n aanslag deur die voorspelers gekom. Die uitslag van die wedstryd was tot die eindfluitjie in die weegskaal. In nog ’n rillerstryd het Gardens byna vir Northam uitgeskakel. Northam het in Setaria met 35-29 gewen. In die doodsnikke van die wedstryd het Gardens amper die wendrie van die wedstryd gedruk, maar ’n aangee van die Uitenhagers het verlore gegaan. Impala het Welkom met 48-19 geklop. Teen Northam sal Impala die gunsteling wees om te wen.