SIYA Kolisi glo ’n derby-stryd teen ’n Suid-Afrikaanse span is altyd ’n persoonlike affêre. En dis presies wat hy en sy span gaan verwag wanneer die Stormers en die Bulls mekaar môre op Nuweland die stryd aansê. Die Stormer-kaptein het gister oor die Noord-Suid-derby-stryd teen hulle aartsvyand gesê: “Games teen SA spanne is altyd taaier. Dit sal maar áltyd so wees. Trots “Dit maak seer om op Nuweland te verloor. “Daar is net ’n paar eenvoudige goed wat ons moet regkry. Die belangrikste is om mekaar trots te maak.” Die Kapenaars het in die eerste ronde teen die Bulls op Loftus die headlines ongelukkig weens ál die verkeerde redes gehaal. En as Robbie Fleck (afrigter) se span nie môre gaan opstaan nie, staar nóg ’n loesing hom in die gesig. Die span van Pretoria was in 2011 laas aan die wenkant in die skadu van Tafelberg. Pote Human (afrigter) se span gaan dus alles in die stryd werp om sy wen­droogte in die Moederstad tot ’n einde te bring. Die laaste keer toe die Bulls op Nuweland gewen het, was Duane Vermeulen nog ’n Stormer. Die 32-jarige Springbok-agsteman het ’n sleutelrol vir die Bulls in die Stormers se vernedering van 3-40 in die eerste game in Pretoria gespeel. Hy gaan na verwagting môre weer ’n belangrike rol teen sy ou spanmaats speel. Kolisi het oor die bedreiging wat Vermeulen inhou, gesê: “Ek ken hom baie goed. Duane is baie professioneel in sy benadering. Hy gaan met ál sy skietgoed kom. “Ons sal net die afbreekpunte baie slimmer moet benader. “Dit gaan vital wees, want ’n speler soos Duane is baie goed by die afbreekpunte. Ons sal net moet seker maak ons maak ons foute reg wat ons laas week gemaak het.”