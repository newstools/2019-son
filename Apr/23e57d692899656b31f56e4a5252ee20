EEN van die ingange na die bekende Helenvale in die Baaise noordelike gebiede is nou silwerskoon. Inwoners van vier strate in Helenvale kan weer met trots gaste by die huis ontvang nadat die vieslike vullishope verwyder is. Kimbies, ou kos, klere en ’n klomp gebreekte toestelle – you name it – word onwettig hier gestort. Leefbaarder Dié vullishope is geleë aan die einde van Pienaarstraat, langs die Hoërskool Gelvandale. Daarom het die Socialist Revolutionary Workers’ Party (SRWP) van wyk 13 besluit om tot aksie oor te gaan. Tientalle inwoners het ook gehelp om hulle woonarea leefbaarder te maak. André Goeda, ’n gemeenskapsontwikkelingswerker, was ook betrokke by die skoonmaakprojek. Goeda sê ná verskeie vergaderings met inwoners in die Bayview-stemdistrik waar talle kwessies bespreek is, is besluit iets daadwerkliks moet gedoen word. “Kinders ly aan diarree en kry puisies en het nie toegang tot ’n kliniek nie.” Volgens hom het die Helenvale-kliniek al geruime tyd terug sy deure toegemaak en pasiënte moet na die Malabar-kliniek gaan. Dis gedoen omdat bendelede die gebied naby die kliniek as hulle battleground gebruik en gereeld daar geskiet het. Hybre Myburgh, kommunikasiebeampte van die SRWP, sê die area in die omgewing van Pienaarstraat, Martin-, Gail- en Strand­weg het ’n oogseer begin word. Myburgh sê vir die gemeenskappe om eienaarskap van hul areas te kan neem, is daar ook besluit om straatkomitees te stig in al die bogenoemde strate. Die SRWP sê hy beoog om soortgelyke projekte in ander dele van die noordelike areas ook aan te pak. “Die party is baie ernstig oor dienslewering in die noordelike areas. “Helenvale is een van die areas wat die meeste geraak word deur armoede en as ’n werkersklas-party is dit ons hooffokus om kwessies in dié areas op te neem,” sluit Myburgh af. Die party se ander takke in die noordelike gebiede fokus ook op kwessies soos dienslewering, behuising en hoe die polisie in die gemeenskap werk.