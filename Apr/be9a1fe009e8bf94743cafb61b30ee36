TENNIS se kleibaan­seisoen is hier, maar die koning van hierdie oppervlak is nie juis optimisties oor sy kans om titels te wen nie. Rafael Nadal speel dié week in die Monte-Carlo Masters. Hy gaan probeer om dit ’n 12de keer te wen. Die Spanjaard (32) het aan AFP gesê: Ek kan jou nie sê wat my gevoel is nie. “Dit was tot dusver ’n baie moeilike jaar. Waffers “Ek kan nie duidelikheid gee oor my gemoedstoestand en vorm nie. Vanuit ’n persoonlike perspektief is dit baie moeilik.” Nadal het wel die eindstryd gehaal van vanjaar se eerste Grand Slam, die Australiese Ope, maar vaar sedertdien nie te waffers nie. Weens ’n besering moes hy hom aan die onlangse In­dian Wells Masters-toernooi onttrek. Nadal het laas jaar in Monte Carlo, Barcelona en Rome sukses geproe. Daarna het hy koning gekraai in klei se Grand Slam, die Franse Ope.