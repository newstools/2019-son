KLEIN Will Stevens se groot droom in die lewe is om ’n poeliesman te word. Die agjarige se gesondheid gee hom egter so ’n knou, dié droom gaan dalk nooit verwesenlik word nie. Tog kon die gr. 2-leerder aan Parkview Primary in Atlantis hom onlangs soos ’n ware polisiebeampte gedra. Will ly aan die uiters seldsame siekte progerie. Mense met dié siekte verouder baie vinniger as ander. Elke jaar word Will se lyfie medies gesproke ag jaar ouer, wat beteken dié laitie se liggaampie is 64 jaar oud. Lyers leef gemiddeld tot die ouderdom van 14 jaar. Volgens die Progeria Re­search Foundation is daar wêreldwyd 157 mense wat aan dié oumenssiekte ly. Twee is in Suid-Afrika. Kapt. Cyril Dicks, ’n woordvoerder van die polisie, vertel die laerskool het ver­lede kwartaal gevra of hulle Will, wat einde Maart verjaar het, soos ’n polisieman kan laat voel. Dié versoek het almal ge­raak. Dicks vertel hulle het besluit om aan die skool se wens te voldoen en Will se droom waar te maak. Parkview het ’n partytjie gereël Dit was ’n groot affêre – 150 maats (al die gr. 2’s) het dit bygewoon. Op dié dag het Will met loeiende sirenes en in sy polisie-uniform by sy partytjie opgedaag. Daarna het die skoolmaatjies gedans en koekies en koeldrank geniet. Volgens Pedro Stevens, Will se ma, is hy drie en ’n half maan­de te vroeg gebore. Hy moes ná sy geboorte nog ’n maand en ’n half in die hospitaal bly. Stevens vertel vroeg­bejaardheid is reeds op vier maande by haar kind gediag­noseer, maar dit het haar nooit ondergekry nie. Die ma sê: “Ek wil hom soos ’n normale seuntjie grootmaak. “Daarom het ek hom in ’n hoofstroom­skool gesit. Hy babbel aanhou­dend en het ’n groot liefde vir dans.” Shannon Cordom, Will se juffrou, sê hy is baie aktief in die klas en wil weet waarom hy nooit rondgestuur word nie. Cordom sê al raak Will gou moeg, wil hy in die klas betrokke wees en hy het ’n goeie sin vir humor. “Hy is gewis baie geliefd in die skool,” sê Cordom. Volgens sy ma is dit ’n plesier om Will in die huis te hê. Hy gebruik nooit sy siekte as ’n verskoning nie. Weens werksomstandighede gaan daar soms dae verby dat Stevens nie haar seuntjie sien nie. Sy sê sy sal hom vir niks in die wêreld verruil nie.