DAAR kan ’n veel beter vertoning van die Springboksewesrugbyspan in Singapoer verwag word. Dis die belofte wat die Blitsbokke se kaptein, Siviwe Soyizwapi, voor die naweek se agste Wêreldreekstoernooi van die seisoen maak. Die Suid-Afrikaners het in Hongkong lelik drooggemaak deur in die kwarteindronde uit te val en nie eens vir die uitspeelwedstryd vir die vyfde plek te kwalifiseer nie. “Ons kan dinge gaan regmaak,” het Soyizwapi gesê. “Ons alleen kan die individuele foute wat ons begaan het, gaan regstel. Ons moet seker maak ons herhaal dit nie dié naweek nie.” Die Blitsbokke is nou op soek na ’n soortgelyke regruk-aksie soos toe hulle verlede maand die Vancouver-toernooi in Kanada gewen het. Voor Vancouver se suksesverhaal, het die Blitse ook gesukkel om aan die gang te kom. Dink Vancouver is beskou as die keerpunt in die Wêreldreeks­titelhouers se seisoen – net om laas week weer plat te val. “Die week ná ’n toernooi is altyd een waarin jy kan gaan sit en dink oor waar dinge skeefgeloop het,” meen Soyizwapi. “Daarom gaan ons dié week nie so hard oefen nie en meer tyd deurbring op analise.” Die Blitsbokke moet ten minste die halfeindronde in Singapoer haal om ’n vierde plek op die punteleer te konsolideer. Die titel is reeds buite hulle bereik.