DIE spesiale skool in Missionvale in die Baaise noordelike gebiede is vodde weens misdaad. Die jongste voorval het verlede naweek gebeur by die Reuben Birin Special School, wat cater vir kinders met gehoorprobleme. Die vandale het 12 klaskamers tot op die grond afgebrand. Die ouers was glo te bang om hulle kinders skool toe te stuur weens misdaad. Die skool is een van die min spesiale skole in die provinsie. Vanaf 25 Maart is daar verskeie keer ingebreek by dié skool. Tydens die inbrake is laptops, rekenaars en printers gesteel. Farouk Jeptha en ander lede van die Concerned Citizens of PE Metro (CCPEM) het die skool besoek. “Ons het gegaan omdat ons gesien het die skool is uitgebrand en tot ons verbasing het ons gesien amper die hele skool het gebrand. “Die klaskamers is totaal vernietig, maar wonderbaarlik is die koshuis nog in een stuk. Ons het maar gekyk wat ons kan doen om te help en daar is ’n aanvraag vir kooie en komberse,” sê Jeptha. Net drie van die klaskamers kan nog gebruik word. Dit het uitgekom dat die sekuriteit by die skool swak was en daar was die betrokke aand net een persoon aan diens en hy is gedreig. Die DA se premierskandidaat, Nqaba Bhanga, Edmund van Vuuren, skadu-LUR vir onderwys, en Bobby Stevenson, skadu-LUR vir veiligheid en sekuriteit, het die skool vroeër besoek. Bhanga meen die misdaad in die Nelson Mandelabaai is buite beheer en ontneem die kinders van hulle reg tot onderwys. “Provinsiaal is daar omtrent 1 400 kinders op die waglys vir spesiale skole. Ons sal nou die saak opneem deur vrae te stel in die Oos-Kaapse wetgewer.” Die onderwysdepartement was glo ook by die skool, maar teen druktyd het Mali Mtima, die departement se woordvoerder, nog nie kommentaar gelewer nie.