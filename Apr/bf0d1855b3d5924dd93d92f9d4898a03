ELKE o. 19-span van Bayhill United was nog altyd bekend daarvoor dat hy net ’n plek gevul het in die sokkertoernooi wat hy aanbied. En dít is iets wat Jayrod Visagie, die klub se nuut aangestelde coach van die o. 19-span, ook behoorlik pla. Visagie, wat sy tricks van die trade by die einste Bayhill geleer het, keer ná byna twee dekades terug. Dis om terug te ploeg in sy voormalige klub, waar alles vir hom begin het. Een van Visagie se eerste take sal wees om die klub se aansien in sy Paastoernooi, die Bayhill Cup, te lig. Visagie sê: “Dis belangrik dat die span geloofwaardigheid op die veld moet hê. “Dis ’n gulde geleentheid vir die spelers en klub om hulle talent te wys. So, dis belangrik om goeie rekenskap daarvan te gee. “Om te beïndruk in dié toernooi, sal ons ons spel moet verbeter.” Kort nadat hy sy Safa CAF D-lisensie bekom het, is die 30-jarige Vi­sagie die geleentheid gebied om te ontwikkel as jong afrigter. Die klub se voorsitter, John Rangolie, sê dit is belangrik dat ambisieuse coaches ’n geleentheid gebied moet word. Rangolie sê: “By sy terug­keer na die klub het Jayrod gewys waar sy hart is, en dis verblydend.” Visagie sê gebeure die laaste tyd is alles só oorweldigend. Hy sê: “Dis alles nuut vir my en ek en probeer nog my voete vind. Geloot “Maar die oorgang van speler na coach was nogal redelik smooth.” Die Bayhill Cup word van volgende Woensdag tot 22 April op Symphony Park in Belhar aangebied. Bayhill is geloot in groep B saam met Blue Downs Spurs, D&G Orient en Everton.