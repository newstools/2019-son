STELLENBOSCH ruik klaar die Nasionale Eerste Liga-titel. Met twee wedstryde oor het die span van Steve Barker nog ’n tree nader aan die NFD-kroon gegee toe hy die begeesterde TS Galaxy-span van Dan Malesela gister op Idas Valley met 2-1 gestuit het. Ná gister se sege is Stellenbosch met 52 punte bo-aan die NFD-punteleer – ’n voorsprong van 2 punte op die tweede geplaaste Royal Eagles (50). Ajax Cape Town blaas in die Eagles se nek. Ajax is in die derde plek met 48 punte ná 28 wedstryde. Dis beslis een van die opwindendste title races en in dié stadium kan enige een van die trio die titel wen. Iqraam Rayners en Jarrod Moroole het gister in Stellenbosch seker gemaak die tuisspan se ligadrome bly lewend. Tshegofatso Nyama het wel die besoekers se hoop laat opvlam toe hy net voor die rustyd toeslaan om die punteverskil te verminder. Stellenbosch moes veral in die tweede helfte behoorlik walgooi en rotsvas staan om Galaxy af te weer. Die skeidsregter het omtrent die wenkbroue laat lig toe hy nié Galaxy se goalie, Ludwe Mpakumpaku, ’n geel kaart gegee het nie. Dis toe Mpakumpaku vir Rayners in die doelgebied neergevel het op pad doelhok toe. Met dié daylight robbery-besluit en al het Stellies steeds genoeg in hulle tenk gehad om dié jaar se Nedbank Cup-finaliste te stuit. Dit sal gepas wees as Stellies die liga wen. Hulle is dié seisoen die bestendigste span. Boonop is hulle sterdoelskieter, Rayners, ook met 15 doele die liga se top striker. Volgens Rayners is hy net gefokus op hulle volgende wedstryd. “Dis nice om persoonlike sukses te behaal, maar dit be­teken meer as jy dit met jou spanmaats kan deel,” het Rayners gesê. “After all, dis tog hulle wat dit moontlik maak vir my om sukses te behaal. “Dit is mos ’n collective,” het die voormalige Santos-speler nederig bygevoeg.