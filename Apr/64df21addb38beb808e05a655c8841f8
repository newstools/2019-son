DIE Kaapse uitvoerende burgemeester, Dan Plato, verwelkom die arrestasie van ’n man wat glo twee treine aan die brand gesteek het. Die arrestasie van die man (30) het Maandag gevolg nadat die treine wat by die Kaapstad-stasie gestaan het, aan die brand gesteek is. Altesame ag waens het Sondagnamiddag vlamgevat. Son verneem die man, ’n inwoner van Khayelitsha, is kort ná die brandstigting deur ’n sekuriteitswag van die Passasierspoorweg-agentskap van Suid-Afrika (Prasa) vasgetrek. Die verdagte het glo later aan die polisie erken dis hy wat die treine aan die brand gesteek het. Hy het die lighter wat hy gebruik het aan die cops oorhandig. Hy het glo dieselfde klere aangehad wat hy aangehad het toe hy op CCTV-videobeeldmateriaal gesien is. Die suspect het na bewering erken hy is ’n lid van die United Commuter Voice. Dis ’n groep wat namens pendelaars weekliks met Prasa vergader om die uitdagings wat deur dié maatskappy in die gesig gestaar word, te bespreek. ’n Polisiewoordvoerder, Andrè Traut, het bevestig die man wat op die CCTV-beeldmateriaal geïdentifiseer is, verskyn vandag in die Kaapstadse landdroshof. “Die moontlikheid van meer arrestasies is nie uitgesluit nie,” sê Traut.