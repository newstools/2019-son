DIE stof het gaan lê ná die eerste week van klubrugby in die Westelike Provinsie en vir die spanne aan die verloorkant is daar baie om oor na te dink. In die Superliga A het Isma-eel Dollie (afrigter) se Union-Milnerton goed met Hamiltons afgereken. Dollie en sy span reis môre na die Boland om die Superliga-nuweling, Paarl, aan te vat. Die wedstryd gaan beslis nie ’n tekort aan groot tackles, steekskoppies en dodelike aftrappe hê nie. Met hulle eerste Varsity Cup-seisoen agter die rug, sal die UWK hom daarop toespits om sy status as Super­liga A-span te behou. Baie kenners meen Superliga A is een van die moeilikste ligas in die land, indien nie die moeilikste nie. Udubs vat die pad na Groenpunt om sake uit te spook met ’n Hamiltons-span wat nog sy wonde lek ná die loesing wat Uni-Milnerton hom gegee het. Makliker Niekkie Viljoen (afrigter) en sy Hammies sal beslis dinge vinnig wil regstel. Belhar het afgeskop met ’n baie goeie oorwinning verlede Saterdag teen Ham­lets­ van Mamre. Dinge gaan vir seker nie makliker raak vir Bellies nie. Dié week verwelkom hulle Franschhoek by Accordian Park. In Mitchells Plain is dit Macassar wat môre ’n baie gevaarlike en uitgeruste Collegians moet pak. Collegians het in die eerste ronde van die liga ’n loslootjie gehad. Die MC Boys het verlede week net-net teen Goodwood verloor, so dié naweek se wedstryd op Lentegeur se sportterrein gaan vir beide spanne ’n baie belangrike een wees. St. George’s pak Kuila op die Gustrouw, terwyl Goodwood en Young Peoples in Goodwood mekaar in die oë gaan kyk. Die groot een in Super C is die Kraaifontein-derby. Die nuwelinge Morning Stars verwelkom die legendariese Hands & Hearts. Dié stryd gaan beslis ’n goeie advertensie vir klubrugby wees. Stars het Strand laas week op die Gustrouw geklop.