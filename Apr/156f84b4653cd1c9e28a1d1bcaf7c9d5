’N JAAR later het daar nog net mooi niks gekom van ’n belofte wat die leerders van die Sekondêre Skool Arcadia in die Baaise noordelike gebiede hoop gegee het nie. Rano Kayser, ’n DA-raadslid, wat ’n oudleerder van die skool is, het glo verlede jaar aan dié skool beloof om hulle uit te help met sporttoerusting. Ouers wat werkloos en arm is, kan nie die sportdrag bekostig nie, en daarom neem die kinders sommer in enige klere deel aan sport. Die belofte is glo gemaak op ’n geleentheid by die skool toe Kayser nog die burgemeesterskomiteelid vir paaie en vervoer was. Slaapklere John van Vuuren, wat ten tyde van die belofte by die skool gewerk het, sê: “Raadslid Rano Kayser het meer as ’n jaar terug ’n belofte aan die kinders en onderwysers gemaak. “Hy het gesê dat hy baie spoedig sportuitrustings aan die skool sal besorg sodat die bloedjies nie meer in hulle skool- of slaapklere aan sport-aktiwiteite hoef deel te neem nie. Van die belofte het daar dadels gekom ten spyte van vele oproepe en WhatsApp-boodskappe tussen ons twee.” Die skoolhoof, Gregory Prince, sê die area word gekenmerk deur armoede en die kinders is nie in staat om hulle eie klere te koop nie. “Ons oorleef maar op borgskappe. Ons het onlangs in ’n sokkertoernooi teen Pretoria Park gespeel met geleende truie. Dit breek hulle selfbeeld af. Verwagtinge “Die belangstelling in sport het ook gedaal. Ons sê maar vir die kinders om T-shirts te bring om in te speel.” Prince meen dit het verwagtinge onder die leerders geskep en sê Kayser moes ten minste vir hulle ’n tydraamwerk gee. Kayser meen dis politiekery. “Mnr. John van Vuuren is ’n aktiewe EFF-lid wat die EFF se campaign vir die verkiesing lei. “As ’n oudleerling het ek nie net belowe om te help met sporttoerusting nie, maar leerlinge daar het ook Damelin-beurse ontvang. “Dis goedkoop politiek omdat ek vir hom gesê het ek sal nog altyd help.”