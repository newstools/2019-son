NICOVONIA Macclune is haar vaderliefde ontneem toe sy 11 maande oud was. Nicholas Johannes Macclune het op 26 Maart 1981 op 28-jarige ouderdom gesterf toe die Van der Kemp’s Kloof-brug in die Baaise noordelike gebiede ineengestort het. Dit het vermoedelik weens ’n vloed meegegee. Verwyder Nicholas het glo nog ’n vrou se hand gevat om haar te help, maar ewe skielik gelos toe die brug breek. Hy was ná werk op pad huis toe toe dit gebeur het. Dit het glo sowat drie dae geneem om sy liggaam van onder die puin te verwyder. Die meeste van die mense wat daardie dag op die brug was, het gesterf. Nicovonia (38), Nicolas se dogter, kan dit nie verdra wanneer vriende en familie ’n outing na die Kloof het nie. Sy bly liewer by die huis. Boonop word sy elke dag aan haar pa se dood herinner wanneer sy op pad werk toe en terug oor die brug ry. Al wat sy weet, is dat haar pa lid was van die broederbond by die Congregational Church in Ou Bethelsdorp. Op 11-jarige ouderdom is Nicovonia weer in rou gedompel. Haar ma is oorlede nadat sy ’n pyn in haar hart gekry het. Haar ouma het haar verder grootgemaak. ’n Emosionele Nicovonia vertel: “Toe ek jonk was en saam met die kinders gespeel het, het hulle altyd van hulle ouers gepraat. My ma het nooit oor my pa gepraat nie, maar sy het partykeer uitgeroep na hom toe. “My dogter het altyd vir my gevra hoekom ek nie ouers het nie. Dan sê ek net hulle is by Liewe Jesus.” Nicovonia is getroud, maar sy kon dit nog nie oor haar hart kry om haar van te verander nie omdat dit al is wat sy van haar pa het. Die vrae ry haar, en sy is desperaat vir antwoorde. By die departement van binnelandse sake het ’n beampte glo vir haar gesê volgens hulle stelsel word haar pa se dood nog ondersoek. In Nicholas se ID-boekie sê ’n stempel wat sowat ’n maand ná sy dood aangebring is ook dat sy afsterwe ondersoek word. Nicovonia het selfs na die Bethelsdorp-begraafplaas gegaan om antwoorde te gaan kry. Met Son se besoek het die opsigter se assistent gewys in die boek met al die oorledenes se details staan ook Nicholas se dood word bekyk. “My vraag is: Hoekom was dit so stil oor my pa se dood? Was dit omdat dit apartheid was? Ek wil die bladsy toemaak. Ek was nog net twee keer by my pa se graf. Wanneer ek genoeg geld het, wil ek vir hom ’n grafsteen laat oprig.” Mlindi Mdyogolo van binnelandse sake sê op hulle rekords dui dit slegs aan dat Nicholas oorlede is. Kapt. Johan Rheeder, ’n polisiewoordvoerder, het dieper ondersoek ingestel. “Daardie tyd was daar nog nie ’n rekenaarstelsel nie, maar die geregtelike nadoodse ondersoek sou al afgehandel gewees het.” Teen druktyd het die munisipaliteit nog nie op navrae gereageer nie.