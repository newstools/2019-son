NOG twee mans van die Baaise noordelike gebiede het hulle lewe die afgelope naweek gewelddadig verloor. Kol. Priscilla Naidu, ’n polisiewoordvoerder, sê Kenneth Lindoor (45) is Sondag voor sy huis in Bethelsdorp doodgeskiet. “Daar word beweer dat die oorledene om en by 02:55 sy erf in Brackenweg in Uitbreiding 32 binnegegaan het. Terwyl hy die hek gesluit het, het ’n Opel Corsa voor dié hek gestop. “ ’n Persoon het hom gevra of hy ’n sekere persoon ken en toe hy nee sê, het die passasier uitgeklim en skote op hom afgevuur,” sê Naidu. Lindoor het ’n koeëlwond in die bolyf opgedoen en is op die toneel dood. Die verdagte het toe in die voertuig geklim en hulle het weggery. Naidu sê die polisie het later ontdek dat die Corsa vroeër die aand in Joe Slovo in die Baai gekaap is. Arrestasies Die voertuig is later verlate gevind in Buyambostraat in KwaZakhele. Die skietery is nie bendeverwant nie en die motief is in dié stadium onbekend. Teen druktyd was daar nog geen arrestasies in dié saak gemaak nie. “Daar word beweer dat drie lede van die Carlito’s-bende oor ’n oop veld geloop het in Brittonsingel. “Drie onbekende verdagtes het by ’n boom in dié oop area gestaan en op hulle begin skiet. Ontsnap “Die klaers (bendelede) het omgedraai en terug oor die veld gehardloop,” sê Naidu. Toe die drie verby ’n muur hardloop, het ’n verdere twee verdagtes verskyn en skote op hulle afgevuur. Visagie is noodlottig beseer in die bolyf, terwyl ’n 19-jarige in sy gesig gewond is. Die derde slagoffer (19) het sonder beserings ontsnap. Naidu sê die verdagtes is onbekend en geen arrestasies is gemaak nie. Die Bethelsdorp-polisie ondersoek ’n saak van moord en een van poging tot moord.