SY HET haar aan die slaap gehuil nadat Orderick Lucas (22 maande) se lyk in ’n drein om die draai gevind is. Cornelia Lucas van Melton Rose in Eersterivier het haar kleinseun (22 maande) met haar 50ste verjaardagviering op 24 Maart laas lewend gesien. Die kind se half ontbinde lyk is Dinsdag in ’n drein in Wittebolstraat gevind. Seuns wie se sokkerbal voor die drein beland het, het die gru-ontdekking gedoen. Cornelia sê toe sy Dinsdag van die werk af kom, het mense haar gesê van die lyk wat in die drein gevind is. Sy vertel: “Ek het gestap tot by die polisie wat by die drein gestaan het en gaan vra of dit Orderick is. Ek het net daar aan die huil geword toe ek hoor dis hy.” Cornelia sê Davideen Lucas, haar dogter, het haar verlede Donderdag gevra waar Orderick is. “Ek het gal afgegaan, want sy is Sondag met hom hier uit. “Toe word sy aangerand oor ’n gesteelde selfoon. “Sy het Sondagaand vol bloed by die huis aangekom. “Ek wou toe al weet waar die kind is. “Sy het gesê die kind is by Melvin ‘Mel’ Volkwyn.” Meegedeel Cornelia sê Melvin, ’n haarkapper, het soms na Orderick gekyk – nog lank voordat hy en sy vyfjarige boeties in hulle ouma se sorg geplaas was. “Die Maandag het ek haar aangesê om die kind by Mel te gaan haal wanneer sy van die daghospitaal afkom.” Volgens Davideen het sy Orderick by Mel gaan soek. Hy het haar meegedeel hy het die kind na haar ma toe geneem. Nie Cornelia of Davideen het geweet wat op hulle wag nie. Hulle albei is Vrydag vir ondervraging aangehou. Saterdag is Mel ook opgesluit. Davideen en Cornelia is toe laat gaan. Cornelia sê sy was altyd skepties oor Mel. Sy verduidelik: “Elke keer dat die kind van die hom af gekom het, was sy mond vol seertjies. Sy arm was al erg beseer en hy het alewig kneusplekke gehad. “Daar was ook ’n keer dat hy (Mel) Orderick se onderste vier tandjies lewendig getrek het. Toe ek hom hieroor vra, het hy gesê die tande was klaar los.” Tog het dit vir die vroue gelyk of Mel baie lief was vir Orderick. “Hy het altyd vir hom iets lekkers gebring wanneer hy my hare kom blow het. Verlede Kersfees het hy vir Orderick ’n outfit gekoop.” Cornelia sê gedurende die soektog na Orderick het sy vir die polisie gesê om vir Davideen en Mel toe te sluit. “Daar was ’n tyd dat ek gewonder het of sy iets te doen gehad het met die feit dat hy vermis was. Ek het nog vir die polisie gesê Courtney (Pieters) se moordenaar het net so saam na haar gesoek. Nooit het ek gedink dieselfde gaan voor my deur kom nie.” Mel is volgens Cornelia Sondag om middernag nog met Orderick in sy arms in die strate gesien loop. Hy het reeds verskyn op klagte van ontvoering en dwarsboming van die gereg. ’n Klag van moord is intussen by die dossier gevoeg. 