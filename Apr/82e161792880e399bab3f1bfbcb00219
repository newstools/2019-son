GEMEENSKAPSLEIERS van Parkwood is gister in die Wynberg-landdroshof op borgtog vrygelaat. Dit kom nadat hulle Maandag gearresteer is vir openbare geweld en beskadiging van eiendom. Die ag mans was in ’n groep wat Maandagoggend by die Strandfontein-pad naby Ottery betoog het. Hulle het vlugtig in die hof verskyn en is op borgtog van R500 vrygelaat. Dit was nadat die gemeenskap Sondag ’n vergadering met die burgemeester oor die behuisingstekort gehou het. Volgens past. Paul Phillips van die Landless and Homeless Movement was die inwoners egter nie gelukkig met die uitkoms van die vergadering nie en het besluit om te betoog. Phillips sê: “Die gemeenskap betoog die laaste tyd oor behuising en het twee weke gelede ook onwettige strukture op ’n oop stuk grond by Edward en Bruce Road in Ottery opgerig. “Die hulp van die polisie en anti-land invasion unit is ingeroep. Hulle moes die hokkies afbreek en die mense uitmekaar jaag.” Volgens Phillips het die gemeenskap ’n maand terug ook na die wyksraadslid se huis gemarch oor die tekort aan behuising. Hy beweer die betogers – wat meestal bestaan uit backyard dwellers en mense wat op die behuisingswaglys is – soek huise. Griewe Phillips sê: “Daar is ’n groot behoefte aan behuising in Parkwood. “Die gebrek aan behuising dra by tot die ongewenste elemente in die gemeenskap, soos bende­geweld en misdaad. “Die enigste manier is om te betoog sodat die regering gehoor kan gee aan ons griewe.” Hulle het ook buite die Grassy Park-polisiestasie met plakkate betoog teen die misdaad in die gebied. Die inwoners kla oor die druglords wat in munisi­pale huise woon en die cops wat niks daaraan doen nie.