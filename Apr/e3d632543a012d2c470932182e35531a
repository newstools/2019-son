CALEDON. – ’n Optog oor dienslewering hier het gister lelik uitgedraai toe twee mans sterf. Die gemeenskap sê dis die polisie wat die mans doodgeskiet het. Die cops beweer egter die mans het tydens ’n stormloop gesterf. Drie ander wat ook beseer is, is gister in die Caledon- en Tygerberg-hospitaal opgeneem. Opgeruk Die betogers het van Uitsig en Riemvasmaak gemarch toe daar glo op hulle geskiet is. Kort ná die voorval het die onafhanklike polisieondersoekdirektoraat (Opod), die Menseregtekommissie, sowel as genl.maj. Jeremy Vearey en sy span na die toneel opgeruk. Dit was skaars honderd jaar toe word die twee lyke blitsvinnig verwyder. Teen die tyd dat die media uit die Kaap daar opgedaag het, was die lyke reeds weg. Rdl. Raymond Nongxaza sê die gemeenskap het betoog omdat hulle grond soek. Hulle het ook oor die swak dienslewering in die area betoog, sê hy. Nongxaza sê: “Die gemeenskap sê die polisie het op hulle begin skiet. “Ek weet nie watter tipe bullets gebruik is nie. “Volgens die polisie het hulle nie op die skare geskiet­ nie en het ’n stam­pede­ die twee mans se dood veroorsaak.” Al het die polisie ontken hulle het die mans doodgeskiet, is hulle vuurwapens steeds gekonfiskeer. Volgens Dennis Cruy­wagen van die ANC is die munisipale polisie, sowel as die private sekuriteits­beamptes se vuurwapens gekonfiskeer. Cruywagen het bevestig Opod, die kommissaris van die Menseregtekommissie, Chris Nissen, en Vearey se span ondersoek tans die skietery. Cruywagen het gesê hieroor is hulle baie gelukkig. Maurencia Gillion, LP van die Theewaterskloof-munisipaliteit, sê hulle is woedend oor die twee mense wat dood is. Verder kap sy die DA. “Ons mense is woedend oor die verbreekte ooreenkomste vandat die DA die streek sedert 2006 regeer!” vaar Gillion uit. “In die laaste paar maande was dit die issue met Mandela Park in Greyton. Laasweek was dit Botrivier en voor dit was dit Grabouw. Vandag is dit Caledon. “Ons mense is woedend en wil soos mense en nie tweedehandse burgers behandel word nie.” Gillion blameer die burgemeester, Christelle Vosloo, vir wat gebeur het. Sy sê die DA het nou bloed aan sy hande. Gillion sê hulle weier om te glo die mans is in ’n stampede dood, soos wat beweer word. Moses Dlamini, woordvoerder van Opod, het bevestig hulle ondersoek­beamptes is ná die hartseer-voorval Caledon toe. Dlamini sê: “Ek kan bevestig twee mense is dood, maar die oorsaak moet nog vasgestel word. “Die ondersoekbeamptes is besig om inligting bymekaar te maak.” Die Theewaterskloof-munisipaliteit het gistermiddag met die gemeenskapskomitee ontmoet. Die onderburgemeester, Isaac Sileku, het in ’n verklaring gesê hulle weet nie juis waaroor die onwettige optog gegaan het nie, want hulle het nie ’n memorandum ontvang nie. Realiteit Sileku sê Theewaterskloof is hartseer oor die dood van die twee mans. Hy voeg by: “Dit wil voorkom asof optogte ál hoe meer gewelddadig raak. “Die vrees dat ál hoe meer mense tydens hierdie optogte sal seerkry en doodgaan, het ’n realiteit geword.”