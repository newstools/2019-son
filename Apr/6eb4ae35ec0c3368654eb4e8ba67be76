HULLE het nie net oorsee gegaan vir die er­varing nie, maar ook om aan die buiteland te bewys wat in Kaapse talent steek. Die Coach Me Too-o. 13-span van Arreshaat “Saatjie” Daniels het gister soos wafferse Wêreldbeker-wenners op die Kaapstad Internasionale Lughawe aangekom. Dit was toe Saatjie se span die Manchester Cup-titel huis toe gebring het. Maar ’n mens verwag mos ook niks minder van Daniels se spanne nie. Dié span het 12 doele in 5 wedstryde aangeteken en die toernooi onoorwonne afgesluit. Dis veral die span se kaptein, Roger Willemse, wat groot bewondering afdwing vir die manier waarop hy sy span gelei het. “Dit was ’n baie spesiale trip,” het Willemse gesê. “Dit was lekker om jou teen oorsese spelers te toets en te kyk hoe ons verskil in ons game. “Die oorsese spelers is groter en sterker en het ons baie van die bal gestoot. “Maar wanneer dit by skill en spoed kom, klop ons hulle loshande. “Dis die taktiek wat ons gebruik het om sukses in die toernooi te behaal. “Ek sal dit vir ewig cherish, want ek het baie vriende daar gemaak.” Coach Me Too se o. 14-span het ook nie teleurgestel nie en het in die halfeind van die playoffs uitgesak. Volgens Daniels was dit ’n fantastiese ervaring vir die laities. “Kyk, daar is baie aspekte en vereistes waaraan jy moet voldoen om só ’n oorsese reis met sokkerspanne aan te pak,” wys Daniels uit. “Wat die spelers betref, is ek baie trots op hulle. Die vername ding is dat hulle pret gehad het en nuwe vriende gemaak het. “Dis mos wat die beautiful game van sokker doen. Dit bring mense van verskillende agtergronde saam. “So sal die wêreld mos ook ’n beter plek wees,” verduidelik Daniels. 