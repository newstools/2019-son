DIÉ resep kom van Dan. Sy vrou, Lindi, reken dis die beste maaltyd wat hy op die vuur maak. Dan en Lindi is nou al gesoute reisigers en hy hou daarvan om hierdie ete in hul staatmaker-potjie aanmekaar te slaan wanneer hulle iewers heen op pad is. Die bestanddele is redelik eenvoudig; dus is dié maaltyd beslis ’n wenner as jy kampeer of op die stoep voor jou hut sit met ’n uitsig oor ’n pragtige stuk Suid-Afrikaanse landskap. Chorizo is ’n gekruide Italiaanse salami-worsie en is wyd verkrygbaar in Suid-Afrika. As jy dit nie in die hande kan kry nie, vervang dit maar met enige salami wat beskikbaar is. WAT JY NODIG HET (vir 4-6 mense) 500 g penne-pasta 30 mF olyfolie 30 mF botter 1 ui (in skywe gesny) 1 chorizo-worsie van 200 g of meer (in skywe gesny) 2 knoffelhuisies (gekneus) 1 vars brandrissie (gekap) 1 blikkie gekapte tamaties 30 mF balsamiese asyn 30 mF suiker 1 teelepel sout 1 teelepel peper 1 sopie brandewyn of vodka (opsioneel) 1 koppie vars room Parmesaan of wit cheddar (vars gerasper, om saam voor te sit) Vars kruie (soos basiliekruid of pietersielie, ook vir voorsit) LAAT WAAI! 1. Kook die pasta volgens die aanwysings op die pakkie, haal uit die potjie, giet die water uit en hou dit eenkant. 2. Sit die leë potjie weer op die vuur, verhit die olie en botter en braai die ui tot deurskynend. 3. Voeg die chorizo by en laat hom sweet in die potjie terwyl jy hom roerbraai. 4. Gooi die knoffel en brandrissie by en braai nog ’n minuut. 5. Nou gooi jy die tamaties, balsamiese asyn, suiker, sout en peper by en laat prut nog ’n paar minute. 6. Jy kan nou jou lekseltjie brandewyn of vodka bygooi en die bestanddele fiambé deur die alkohol aan die brand te steek, maar dié stap is heeltemal opsioneel. 7. Roer die gaar pasta en die room by en laat dit nog so ’n bietjie prut. As dinge vir jou effe droog lyk, gooi ’n bietjie melk of water by die potjie. Dit is onwaarskynlik, maar omdat elke potjie en elke vuur sy eie persoonlikheid het, is dit teoreties moontlik. 8. Sit voor saam met gerasperde parmesaan of cheddar en watter vars kruie jy ook al byderhand het met basiliekruid as eerste keuse. DIÉ week se resep kom weer ’n keer uit Jan Braai se gewilde boek Shisanyama: Braairesepte van Suid-Afrika. Lindi en Dan het hierdie resep met Jan Braai gedeel. Dit is ’n staat­maker wanneer dié twee reisigers iewers heen op pad is. Die chorizo, ’n gegeurde wors, gee hierdie gereg ’n besondere smaak. Geniet dit!