DIE Southern Kings gaan klippe kou in hulle voorlaaste wedstryd van die Pro14-seisoen. Die Kings pak die Ospreys van Swansea môre in die Madibaz-stadion en dit gaan baie moeilik wees om hulle derde oorwinning in die kompetisie te behaal. Dít is omdat ’n paar staatmakers weens beserings langs die kantlyn is. Die Southern Kings se tackle-masjien, Tienie Burger, het die naweek blykbaar een tackle te veel uitgevoer. Hy het sy skouer beseer in die wedstryd waarin die Kings gelykop (18-18) gespeel het teen die Dragons. Vervang Die Kings se breier, Deon Davids, bestempel dit as ’n groot terugslag, aangesien Burger ’n hoë peil gehandhaaf het. Davids sê: “Gelukkig is daar goeie spelers wat hom kan vervang, manne soos Dries van Schalkwyk, wat flank en slot kan speel.” CJ Velleman is ongelukkig ook nog nie ’n opsie nie omdat hy sy enkel verstuit het in ’n oefening voor die wedstryd teen die Dragons. Hy sal egter beskikbaar wees vir die Kings se laaste wedstryd teen die Cheetahs in Bloemfontein. Geen speler wat Burger kan vervang, sal egter so doeltreffend soos hy wees nie. In die afwesigheid van die beseerde Bobby de Wee het Burger dié seisoen in die Pro14 die voorste tackler geword. Sy 257 suksesvolle duikslae sover is 7 meer as dié van Cardiff se flank Olly Robinson. Nóg ’n terugslag is dat die woelige senter Tertius Kruger sy enkel beseer het. Kruger speel tans goed en dit lyk asof hy Davids se nuwe gunsteling-senter is. Dit beteken daar kan Vrydag weer ’n Klaasen-Klaa­sen-kombinasie wees as Berton en Harlon die senters is. Berton het verlede week sy 50ste wedstryd vir die Kings gespeel en Harlon het sy sewende Pro14-drie gedruk. Davids sal die Fidjiaan Meli Rokoua seker ook oorweeg as senter, maar in dié stadium behoort die ervaring van die twee Klaasens deurslaggewend te wees. Nóg ’n kommernis vir Davids is dat Michael Willemse (haker) las het van sy nek. Davids sê: “Ons bestuur Willemse tans. “Hy het ’n probleem met sy nek. “Ons sal eers op die nippertjie weet of hy beskikbaar sal wees.” Davids sê die Ospreys het ’n groot pak, daarom sal sy agtal behoorlik op hulle stukke moet wees. Hy maan: “Die Ospreys het die grootste pak in die kompetisie. Ons sal dit in ag neem wanneer ons die span kies. “Hulle het ook twee ste­wige senters, Cory Allen en Owen Watkin, en hulle is ’n bedreiging.”