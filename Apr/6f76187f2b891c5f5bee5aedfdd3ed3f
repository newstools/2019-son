DIE Southern Kings het ’n nuwe slot en hy is die kleiner boetie van Johnny Sexton, Ierland se losskakel en puntemasjien. Jerry Sexton (26) is een van die Kings se eerste nuwe aanwinste vir volgende seisoen se Pro14-veldtog. Jerry weeg 118 kg en is 1,95 m lank. Die opwindende slot sal van 1 Julie vanjaar tot 30 Junie 2022 by sy nuwe span wees. Hy kan dus volgende seisoen die kans kry om teen sy broer, wat vir Leinster losskakel speel, op te draf. Johnny is onlangs as Wêreldrugby se speler van die jaar aangewys. Jerry is die kaptein van die Jersey Reds, wat deelneem aan die Greene King IPA Champion­ship in Engeland. Hy word beskou as een van die beste spelers in dié kompetisie. “Ons is bly om te bevestig ons het die dienste van die Ierse slot Jerry Sexton bekom,” het die Kings se director of high performance, Robbi Kempson, gesê. Kempson is ook hoof van die span se werwingsproses. “(Jerry) Sexton is deel van ons ambisieuse plan om kwaliteit-spelers na die span te bring om ons te help om ’n span van wêreldgehalte te vorm.” Inbring Jerry was tot dusver ’n yster vir die Jersey Reds. Hy het tot dusver al die span se wedstryde (43) in die Greene King IPA Championship gespeel vandat hy twee jaar gelede daar begin speel het. Die Kings moet nog ’n hele paar spelers inbring voor die afskop van hulle voorseisoense beplanning in Junie.