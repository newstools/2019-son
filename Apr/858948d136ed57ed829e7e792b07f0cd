HOE nou gemaak met Chiliboy Ralepelle? Die Sharks se Springbokhaker het gister gehoor sy B-monster vir ’n toets vir ’n verbode middel is ook positief getoets. Daar is vroeër vanjaar berig Ralepelle is positief getoets vir die gebruik van die groeihormoon zeranol. ’n Tweede toets deur die Suid-Afrikaanse Instituut vir Dwelmvrye Sport (Saids) het gister bevestig dat Ralepelle (32) se tweede toets ook positief was. Ralepelle het nou die opsies om die uitslae van die toets te aanvaar of onskuldig te pleit. Die Bok-haker het onlangs in ’n openhartige onderhoud op Radio 2000 gesê hy weet self nie waar die zeranol vandaan kom wat in sy urinemonster gevind is nie. Dié dwelm word hoofsaaklik deur veeboere vir beeste en skape gebruik. Dis nou die derde keer in Chiliboy se loopbaan dat hy positief getoets word vir ’n verbode middel. Die eerste keer was in 2010 – op die Springbokke se Europese toer. Die Bok-bestuurspan het egter skuld erken en gesê dat daar aan Ralepelle en Bjorn Basson die verkeerde supplements gegee is. Die tweede keer was in 2014 in die voormalige Blou Bul se speeldae in Europese klubrugby – en toe kon Chiliboy nie sy saak bestry nie. Hy het die dwelm drostanolone ingeneem. Sy klub Toulouse het toe geen keuse gehad as om die Springbok se kontrak te beëindig­ en hom huis toe te stuur nie. Die feit dat Ralepelle se B-monster ook positief getoets is, is nie net sleg vir sy loopbaan nie, maar ook vir die Sharks se Superrugbyveldtog. Die Durbaniete sit reeds sonder hulle first choice in die nr. 2-trui, Akker van der Merwe. Hy is vir drie weke geskors nadat hy en die Bulls se Schalk Britz mekaar ’n paar opstoppers gegee het in Saterdag se kragmeting op Kings Park. Aankondiging Robert du Preez, Shark-afrigter, moet nou twee onervare hakers in Kerron van Vuuren en Fez Mbatha vir die naweek se wedstryd teen die Lions in Johannesburg inspan. Du Preez het egter by sy aankondiging van die span dik gehou dat sy span met genoeg diepte in die haker-posisie spog. Die waarheid sal egter Saterdag gesien word wanneer die Sharks op Ellispark met die Lions kragte meet.