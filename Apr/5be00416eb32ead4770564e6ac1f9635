DIE cops het dié week ’n slag geslaan en beslag gelê op ’n groot hoeveelheid dwelms en skedule-medisyne van R21 000. Daar is ook beslag gelê op ’n .22-haelgeweer met ammunisie. Die beslagleggings is in ’n intelligensie-gedrewe operasie uitgevoer wat Woensdag begin en tot die vroeë oggendure van gister aangehou het. Kol. Priscilla Naidu, polisiewoordvoerder, sê Woensdag 11:50 het die Baaise lugvleuel, die honde-eenheid en die polisie se lugvleuel toegeslaan op ’n erf in Colwyn Crescent, Chelsea, waar hulle na vuurwapens en dwelms gesoek het. Die soektog is gemagtig met ’n lasbrief. Op die perseel is daar in ’n badkamer beslag gelê op ’n .22-haelgeweer met ’n teleskoop en ammunisie. Sy sê 29 daggaplante wat in die yard gegroei het, is uitgetrek. Daar is ook beslag gelê op 8 835 kg dagga, wat besig was om uit te droog. Kol. Naidu sê twee mense van 38 en 53 jaar oud is in hegtenis geneem. Hulle word aangehou op aanklagte van die onwettige besit van ’n vuurwapen en ammunisie, asook die besit en kultivering van dagga. Die verdagtes het gister in die Baaise landdroshof verskyn. Woensdag 23:00 het dieselfde span ’n lasbrief by ’n huis in Lawlerstraat, Schauderville, uitgevoer. Kol. Naidu sê ’n klein hoeveelheid tik, dagga, 278 Stilpane-pille, 36 tik bulbs, asook 58 glasflessies sowel as 8 pakkies kokaïen (3 g elk) is gekonfiskeer. Twee verdagtes van 32 en 25 is gearresteer vir die besit van dwelms. Hulle het gister in die Gelvandale-landdroshof verskyn. In nog ’n klopjag by ’n huis in Jamaicastraat in Timothy Valley, het die honde-eenheid en die lugvleuel beslag gelê op 501 Stilpane-tablette wat in die lang gras in die yard weggesteek was. Geen inhegtenisnemings is hier uitgevoer nie. Kontant Kol. Naidu sê gisteroggend 03:30 is ’n beweerde dwelmpos in Kerkstraat, Missionvale, ook geraid. Daar is onder meer beslag gelê op verpakkingsakkies, 410 Mandrax-tablette, ammunisie, twee selfone, kontant en ’n laptop. ’n Verdagte (24) is op ’n klag van dwelmhandel gearresteer. Hy verskyn binnekort in die landdroshof. Brig. Andrew Louw, die waarnemende groepsbevelvoerder van die Mountweg-polisie, verwelkom die inhegtenisnemings. Hy waarsku drug dealers dat dwelmposte geïdentifiseer en vernietig gaan word.