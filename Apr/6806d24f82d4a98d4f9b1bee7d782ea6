“LOS die moffies uit! Laat my suster gaan!” Só het ’n koor ontstelde gays gister skril voor die Blue Downs-landdroshof geskrou. Hulle vriend Melvin Volkwyn het daar verskyn. Volkwyn loop hof vir ontvoering en dwarsboming van die gereg. Die klagte hou verband met klein Orderick Lucas se onlangse dood. Die baba, wat nog nie eens twee jaar oud was nie, se lyk is verlede week in ’n drein om die draai van sy ouma se huis in Eersterivier gevind. Hy was ag dae vermis. Orderick se ma, Davideen Lucas, hou vol sy het die kind op 24 Maart in Volkwyn se sorg gelos. Die polisie het ’n moordsaak geopen nadat Orderick se lyk op 2 April gevind is. Volkwyn het egter net op klagte van ontvoering en dwarsboming verskyn. Die hofsaal was stampvol. Volkwyn het net vlugtig voorgekom. Die hof het gehoor die staat gaan borgtog teenstaan. Tog het Volkwyn se lawyer die hof meegedeel dat sy kliënt om borgtog wil aansoek doen. ’n Tenger Volkwyn het stip voor hom uitgestaar. Hy was geklee in ’n helder oranje hoody en ’n hipster jean. Sy kort, blonde kapsel het – soos die res van hom – onversorg voorgekom. Dít is nie hoe die gemeenskap van Eerste­rivier Volkwyn ken nie, sê sy bestie, Jonathan Alexander. Dié was geklee in ’n aitsa kort broekie. Hy was saam met Volkwyn in hegtenis. Alexander sê hulle ken Volkwyn as ’n model, haarkapper en ikoon. Hy meen sy vriend is onskuldig in die ding – nes hy onskuldig is. “Ek was ook geframe. Ek was opgesluit omdat ek glo die linge (Orderick se sesjarige boeties) vier ure aangehou het. Dit het nooit gebeur nie. Ek’t baiekeer na die kinders gekyk, ja. Maar ek het hulle nog nooit weggesteek nie.” Hy voel seer daaroor dat Volkwyn in die selle is. Ontsteld sê hy: “Ek wys ’n vinger na die ma toe. Los die moffies, vang die jintoes.” Nog ’n inwoner sê Volkwyn het ook na haar kleinkind, ’n meisie, gekyk. “Daai kind het nog nooit van hom gekla nie. Ons staan agter Melvin.” Buite die hof was Davideen ontstig oor die ondersteuning vir Volkwyn en oor die woorde van die ondersteuners. Die ma sê: “Ek dink nie ek sal weer die hofverrigtinge kan bywoon nie. Almal wys nou vinger na my toe. “Ek sal gaan sit (in die tronk) vir my kind as die hof my skuldig bevind.” Sy sê sy wens net Volkwyn wil praat en sê wat met Orderick gebeur het. Davideen se ma, Cornelia Lucas, sê sy was bly om Volkwyn te sien. “Ek het hom vergewe, maar ek het nog baie vrae.” Sy sê Davideen kry baie emosionele uitbarstings oor Orderick se dood. “As ’n gesin sukkel ons saam om met Orderick se dood te cope.” Die borgtog-aansoek word op 7 Mei aangehoor. 