SON het weereens sy krag bewys. Die Wes-Kaapse onderwysdepartement (WKOD) is nou in die proses om twee mobiele klaskamers by die Laerskool Matroosbergweg in Belhar op te rig. Dis die skool waar tientalle leerders in ’n groot sirkustent klas moes kry omdat daar te veel leerders vir die aantal klaskamers is. Gister toe Son gaan kyk, was die mobiele klaskamers nog nie voltooi nie, maar die kaal kol sigbaar waar die tent eers was. Drie graad 2-klasse word intussen by ’n kerk, die Logos Assemblies of God, net ’n klipgooi van die skool geakkommodeer. Die voorsitter van die skool se beheerliggaam, Lillian Miller, sê die kerk het ná Son se berig besluit om sy hand uit te steek na hulle. Miller voeg by: “Die 110 leerders van grade 2A, B en C word vanaf Februarie in die kerk gehuisves. “Volgens die kontrak wat die subkontrakteur met die Wes-Kaapse onderwysdepartement onderteken het, sal die bouwerk aan die tydelike klaskamers op 9 April voltooi wees.” Uithelp Die werkers het egter sedert Maandag nie by die werk opgedaag nie en daar is gerugte dat die main kontrakteur nie die subkontrakteur betaal het nie. ’n Senior pastoor van die Logos Assemblies of God, Albert Wiggins, sê hy is bly dat hulle die leerders kon uithelp. Wiggins sê: “Ons het gesien dat die tent nie ’n geskikte plek is waar kinders moet kennis opdoen nie. “As ’n kerk wat in die gemeenskap belang stel en probeer om die gemeenskap na die beste van ons vermoë te dien, het ons hulp aangebied. “Ons het hierdie reëling met die skool getref om die kinders tydelik in die kerk by drie lokale te huisves.” 