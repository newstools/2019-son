Beste Bruno Ek is op 19 Januarie 1968 gebore en my man op 15 Desember 1962. Ons is 30 jaar getroud. My man het eers nie gedrink nie, maar het later begin drink. Bruno, ek is al so moeg. Hy was al in so baie karongelukke en sy liggaam is gebreek. Sal hy ooit ophou drink? Soos ek hier sit, weet ek nie of hy sy werk gaan verloor nie. Hy is baie goed in sy werk, maar ek weet nie wat hom jaag nie. Kan Bruno vir my sê wat die toekoms inhou? Ek bid baie vir hom. – Anoniem Jy’s onder die Westerse teken van die Steenbok gebore en onder die Oosterse teken van die Vuurbok (Fire Goat) – met ander woorde ’n dubbele Bok. Jou kop is reg aangeskroef en jy is gedissiplineerd. Jy moet jouself egter vra of jy nie te streng is of te gedissiplineerd is wanneer dit by jou man se situasie kom nie. Ek kritiseer jou nie. Ek verstaan jou pyn, want dit lyk asof jy werklik vir jou man lief is en vir hom omgee. Maar die druk kan hom erger laat drink. Jou man is ’n Oosterse Tier en ’n Westerse Boogskutter. Dit maak hom baie trots, hardkoppig en aggressief. Ek sien dat die drinkery hierdie trotse Tier baie skaam maak, want hy weet ook hy is verkeerd. Hy drink maar weer om te vergeet en só kring die ding net verder uit. Ek sien julle verhouding van 30 jaar makeer ’n tune-up. Ek sien jy is oorweldig deur sy krag. Dit is egter die verkeerde pad as jy op jou beurt bitchy raak. As jy hom sagter benader, sal die tier in ’n pussy cat verander. Aan die praktiese kant moet jy altyd van sy lekkerste snacks soos biltong byderhand hê. As sy maag voller is, sal sy lus vir drank minder word. Ek sien jy is trots op hom in sy werk. Benader hom dus sagter deur hom te prys oor die werk wat hy doen. Of sê dat hy goed lyk vandag en mooi uitgevat is. Tiere het baie ondersteuning nodig. So, gee hom daai onderskraging. Wys hom hy is nie die washout wat hy dink hy is nie. En op ’n slinkse manier kan jy aktiwiteite aan hom voorstel soos om te stap of museums en ander plekke te besoek waar daar terloops nie drank beskikbaar is nie. As jy ál die goed doen, sien ek binne drie maande dat die drank baie minder gaan word.