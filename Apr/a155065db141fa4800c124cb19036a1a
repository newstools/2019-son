LADISMITH. – Sou die twee boeties twins gewees het, was dit ’n mediese wonderwerk. Tog hou die departement van binnelandse sake dik dat twee broers net 11 dae uit mekaar gebore is in dieselfde jaar! Christopher Opperman, die ouer broer, vertel: “Alles het begin toe binnelandse sake vir my ’n verkeerde ID-nommer gegee het. “Hulle het toe vir my gesê iemand anders het dieselfde ID-nommer as myne. “Toe reik die officials weer vir my ’n unieke ID-nommer uit. “En daar word my geboortedatum toe verkeerd. Hulle maak my toe sommer twee jaar jonger ook. Wat erger is, is dat ek en my broer net 11 dae uit mekaar gebore is, volgens binnelandse sake. “My broer, David, is gebore op 23 Januarie 1962. Verandering “Myne – volgens binnelandse sake – is nou 3 Februarie 1962. “Ek het toe aansoek gedoen om verandering van my geboortedatum en het die nodige dokumentasie ingevul. My werklike geboortedatum is 2 Maart 1960. “Ek moes ook R140 daarvoor betaal.” Christopher het sy aansoek aan Son gewys – dit is reeds in April 2018 gedoen. David sê: “Nee, ek is nie Chris se twin nie, dit klink soos ’n joke.” Kurt Booysen van binnelandse sake sê by navraag: “Opperman was ’n duplikaatgeval. Dit is reeds in 2014 aan hom toegeken. “In 2018 het hy aansoek gedoen om sy geboortedatum reg te stel, maar het nie die nodige dokumente gehad nie. Ek bevestig dat hy eerskomende Maandag na ons kom om die aansoek af te handel.”