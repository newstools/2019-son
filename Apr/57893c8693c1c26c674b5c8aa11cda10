DIE onbestendige vertonings van die Suid-Afrikaanse spanne in vanjaar se Superrugby-reeks behoort ’n groot bron van kommer vir Rassie Erasmus te wees. Met die World Cup net om die draai, lyk dit nie goed vir die coach van die Springbokke nie. Die Sharks se oortuigende sege van 42-5 laas week teen die Lions op Ellispark in Johannesburg is een van dié span se beste vertonings in ’n baie lang tyd. En al was dit ’n uitstekende uitslag vir Robert du Preez (afrigter) se span, was die vertoning van Swys de Bruin (afrigter) se Lions uiters teleurstellend. Die Lions is gelaai met Springbokke en was die afgelope drie jaar die pasaangeër van die SA spanne in Superrugby. Saterdag het De Bruin se span met 20-31 teen die Brumbies in Canberra vasgeval. Dinge lyk glad nie rooskleurig vir die Gautengers nie, want oor die volgende twee weke moet hulle die Chiefs in Hamilton en die negemalige-kampioen, die Crusaders, in Christchurch, aandurf. De Bruin is immers die hulpafrigter van die Bokke en daar word baie beter van hom verwag. Ná die Sharks se goeie sege laas week oor die Lions is daar verwag dat hulle daardie peil teen die Jaguares sou voortsit. Die Durbaniete, gelaai met Bokke, is egter met 17-51 deur die Argentyne op eie bodem afgeslag. Die Stormers het ook tot dusver gesukkel om aan die gang te kom. Robbie Fleck en sy manne het drie games op ’n streep op hulle toer in Australasië verloor voordat hulle die Rebels Vrydag in Melbourne met 41-24 ore aangesit het. Die Bulls het die vorige week teen die Jaguares met 20-22 in Buenos Aires verloor, maar het Saterdag die Reds met 32-17 op Loftus Versfeld geklop. Die Stormers het al twee hulle games teen Nieu-Seelandse spanne in die buiteland verloor. Die Lions is tans in Nieu-Seeland, met die Sharks en die Bulls wat nog in Australasië moet gaan toer. Wanneer daar gekyk word na die peil van dié spanne, lyk dit nie asof ’n SA span vanjaar die eindstryd van die Superrugby-kompetisie gaan haal nie. Nederlae teen veral die Kiwi-spanne gaan nie net die spelers se selfvertroue knou nie, maar die sielkundige letsels is glad nie goed vir die nasionale span nie. Daar is talle Springbokke in Rassie Erasmus se planne vir die World Cup wat tans met hulle peil sukkel. En die wisselvallige vertonings van hul franchises gaan beslis nie help nie. Daar wag dus ’n opdraande stryd vir Rassie en sy afrigtingspan as die Bokke hoop om vanjaar ’n ernstige aanspraakmaker in die wêreldskouspel in Japan te wees. Soos ons spanne tans speel, lyk dit nie so nie.