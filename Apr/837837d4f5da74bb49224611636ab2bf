MENSE wat nie op 8 Mei by die stemlokaal kan wees nie, kon van gister af aansoek doen vir ’n spesiale stem. Die aansoeke vir spesiale stemme in vanjaar se nasionale en provinsiale ver­kiesing is tot 18 April oop, sê die Onafhanklike Verkiesingskommissie (OVK) in ’n persverklaring. Jy het dus nog sowat twee weke oor om seker te maak jy kry toestemming. Volgens die OVK val die spesiale stemme in twee kategorieë­. Die eerste soort is vir die­gene wat dit fisiek nie tot by die stemlokaal kan maak nie, en hulle versorgers. Geregistreer Om hulle te akkommodeer, sal daar op 6 en 7 Mei huis­besoeke gedoen word. Die tweede soort is vir diegene wat om ’n ander rede nie op 8 Mei by die stem­lokaal kan wees nie, byvoorbeeld weens werkverpligtinge. Hulle moet dus by hulle toepas­like stemlokaal aansoek doen om op 7 Mei te stem. Dis by die kies­lokaal waar hulle geregistreer is. Die OVK se persverklaring lui: “Die stemlokale sal op Dinsdag 7 Mei tussen 09:00 en 17:00 oop wees. Jy moet jou ID saambring. “Net diegene wat aansoek ge­doen het vir ’n spesiale stem, sal toegelaat word om op 7 Mei te stem.” Mense wat graag wil hê dat beamptes van die OVK hulle stem by hulle huis kom afneem, moet aanlyn aansoek gaan doen by elections.­org.za/ieconline/special-vote-online-application. Diegene wat op 7 Mei by hulle aangewese stemlokaal wil gaan stem, kan hulle ID-nommer per SMS na 32249 stuur.