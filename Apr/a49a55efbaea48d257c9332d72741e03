DIE familie van ’n verstandelik gestremde man van Uitsig wat doodgeslaan is, soek geregtigheid. Marlon Smith (33) van Uitsig is ’n week gelede begrawe nadat hy glo deur sekuriteitswagte aangerand en doodgeslaan is. Volgens Marlon se hartseer ma, Rose Smith, is hy op 11 Maart oorlede nadat hy vier dae vermis was. ’n Ontstoke Smith sê: “ ’n Sekuriteitswag wat op pad werk toe was, het op hom afgekom waar hy in die bosse gelê het. “Hy was erg aangerand en hulle het hom na die Tygerberg-hospitaal geneem. “Die polisie het na ons huis gekom met ’n foto van my seun en gesê ek moet die volgende dag na die Ravens­mead-polisiestasie gaan. “Toe ek daar kom, het hulle my ingelig dat my seun dood is en sy lyk in die Tygerberg-hospitaal se morgue lê. “Hy is glo deur sekuriteitswagte aangerand nadat hulle hom binne die perseel van die sekuriteitsfirma in Bell­ville-Suid gekry het. Aanmeld “Hulle kon hom aan die polisie oorgegee het en dit was nie nodig om hom aan te rand nie.” Volgens Smith is Marlon, twee dae voordat hulle hom gevind het, as vermis by die polisie aangemeld. Hulle het hom eers by familie en vriende gesoek voordat hulle hom as vermis gaan aanmeld het. ’n Moorddossier is aangelê. Daar word nog vir die nadoodse ondersoek gewag. Die polisie het intussen van die sekuriteitswagte ondervra, maar niemand is nog gearresteer nie.