MANCHESTER United se bestuurder, Ole Gunnar Solskjaer, reken sy span moet “streef na Barcelona se vlak”. Solskjaer se raad kom ná Dinsdag se loesing in die kwarteindstryd van die Champions League. Lionel Messi het die Catalans inspireer tot ’n sege van 3-0 in die tweede been in die Nou Camp. Barca het sy plek in die halfeind bespreek met ’n sege van 4-0 oor twee bene. Dis nadat die eerste been op Old Trafford laas week met 1-0 in Barca se guns geëindig het. “Sou ons verwag om terug na Manchester United se ware vlak te kom, moet ons Barcelona kan challenge. Hulle was ’n paar vlakke bo ons in die twee wedstryde,” het Solskjaer gesê. Messi was weer op sy stukke met twee doele in die eerste helfte. Philippe Coutinho se fantastiese long-range skoot op die uurmerk het die kersie op die koek geplaas. United was behoorlik uit sy diepte en het gesukkel om die tuisspan in toom te hou. Boonop het die Spaanse reus behoorlik hondjie gespeel met United – beslis nie iets wat lekker was om te aanskou vanuit ’n United-oogpunt nie. Waarborg “Lionel Messi is topgehalte en hy was die verskil oor die twee bene,” moes Solskjaer tot sy span se spyt erken. Daar is tans geen waarborg dat die Red Devils weer volgende seisoen in die Champions League sal meeding nie. Dis omdat hy tans sesde in die Engelse Premierliga is en in ’n driehoekige stryd gewikkel is met Chelsea en Arsenal om die vierde en laaste Champions League-plek. United, wat Everton Saterdag pak, is twee punte agter Arsenal, wat vierde is. United verwelkom die kampioen en sy aartsvyand Manchester City Woensdag op Old Trafford. Solskjaer verwag dat Unit­ed wel onder die vier spanne sal wees wat Engeland volgende seisoen in die Champions League gaan verteenwoordig. “Ons wil weer volgende seisoen dié tipe wedstryde teen Barca speel. “So, dis ’n massiewe week en daar is geen punt om nog te wonder oor wat met ons gebeur het nie,” het die boorling van Noorweë afgesluit. – AP