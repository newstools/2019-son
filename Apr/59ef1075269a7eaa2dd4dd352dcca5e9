DIE projek vir die pad vanaf Calitzdorp na die Calitzdorp Spa-ontspanningsoord is vir eers gestop. Die projek, wat die optel van die ou bekende sementpad behels, het die plaaslike werksoekers warm onder die overall gehad. Dit het so erg gegaan dat die gemeenskap begin betoog het by die projek en dit glo nou op ys geplaas is. Johnny Pokpas, ’n inwoner, verduidelik: “As daar dan tot vier persone uit een huis gekies word vir die projek terwyl dieselfde mense se bure nie een ’n werk het nie, kan dit (die betogings) mos te verstane wees. “Dis ’n 15-maande-projek. Gee elkeen ’n 3-maande-kontrak en trek die name uit ’n hoed – dan kan niemand squeal nie.” ’n Groep jong manne het ook vroeër by Son gekla omdat sommige mense van die een staatsprojek in die volgende staatsprojek stap, “terwyl ons dan nooit ’n joppie gegun word nie”. Jakob Willemse, DA-voorsitter in die dorp, eis ’n ondersoek: “Die meeste gemeenskapslede word benadeel. Mense werk in die CWP en EPWP – en nog in die padprojek ook? “Drie werke terwyl ander nie eens ’n brood op die tafel het nie. Ons gaan die minister nader vir ’n ondersoek.” Intussen gons dit ook in die dorp dat die Calitzdorp Spa verkoop is. “Nou gaan dit so duur word dat dit nie toeganklik vir ons mense is nie,” het iemand gekla. Pokpas sien nuwe werksgeleenthede en ’n ekonomiese inspuiting vir die dorp. “Solank die werk net regverdig verdeel word. Onthou, ons dorp is meer as 90% werkloos.” Herman Pieters, kommunikasiebeampte van die Garden Route-munisipaliteit, sê daar is met die gemeenskap gekonsulteer oor die projekte. “Ja, ons het ook geluister na die klagtes van die gemeenskap,” het hy gesê.