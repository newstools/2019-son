DIE nagmerrie-toer wat vir die Sharks voorlê, kan hulle afrigter, Robert du Preez, se kop eis. Vir fans van die Durbanse span is dit onaanvaarbaar dat ’n 15-tal met soveel goeie spelers en talent sulke swak rugby opdis. Die Sharks het Vrydag in Durban weer met 14-21 teen die Reds verloor nadat die Jaguares hulle die vorige naweek ook op hul tuisveld met 17-51 afgeslag het. Daar is geen verskoning om tuis te verloor nie – veral teen ’n span soos die Reds. Nou wag Mount Everest boonop op Du Preez en sy span. Saterdag begin die Sharks hulle oorsese toer met ’n wedstryd teen die Waratahs in Sydney voordat die Crusaders en die Chiefs aan die beurt kom. Maar soos die Sharks se spelpeil tans lyk, is die kanse goed dat hulle ál hulle wedstryde oorsee kan verloor. Dít sal net verdere druk op Du Preez se vermoë plaas om die beste uit sy spelers te kry. Dalk het die oud-Springbok-senter Dick Muir einde laas jaar al die gevaar­tekens gesien toe hy as agterlyn­afrigter bedank het. Muir was ’n groot voorstander van Curwin Bosch op losskakel, maar Du Preez het verkies om sy seun Robert jr. die nr. 10-trui te gee.