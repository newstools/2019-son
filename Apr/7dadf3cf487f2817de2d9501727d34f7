DIE hele Mitchells Plain is Vrydag hostage gehou. Bitter min inwoners hier kon by hulle werk uitkom toe betogers van die Siqalo-plakkerskamp hulle griewe pad toe gevat het. Hoofpaaie soos Jakes Gerwel-rylaan, Highlands-rylaan, die R300 en Varkensvleiweg was sedert 05:00 vir verkeer versper. Die tyres het toe al sedert 03:00 gebrand. ’n Inwoner vertel dat mense van Siqalo reeds 03:00 by die gemeenskapsaal byeengekom het en van daar met hulle aksie begin het. Die inwoners van Siqalo sê hulle is siek daarvoor om in die donkerte te woon. Volgens Joan Woodman, die raadslid van wyk 75, was dit egter Vrydag nog onduidelik wat die presiese redes was waarom die onrus feitlik die hele Mitchells Plain verlam het. Woodman het bevestig die oproerigheid het niks met rassisme te doen nie. “Ons is nou besig om met die leiers van Siqalo te praat. Ons werk aan oplossings en weet daar sal oplossings wees.” Die inwoners van die Plain was woedend omdat hulle nie by die werk kon uitkom nie. Tharwa Abrahams, wat in West­ridge woon, het haar kar langs die pad gestop en wou weet hoekom sy weer ’n werksdag moet misloop. “Hulle haal die kos uit my kinders se mond uit sodat hulle krag kan kry,” het sy gekla. Nog ’n uncle wat daar gestaan het, het van die kant af geskreeu: “Hulle dink nie! Ons mind regtig nie as hulle dit peaceful wil doen nie, maar moenie ons lewe ontwrig nie! Dis belaglik!” Ricardo Mackenzie, LP, was op die toneel en sê: “Die main probleem is dat daar verskillende faktore in Siqalo is. “Nie almal is op dieselfde page nie. “Die raadslid het ook nie geweet wat die doel agter die betoging is nie.” Die paaie was voor 11:00 weer vir verkeer oopgemaak, maar daar was orals wetstoepassers wat die situasie gemonitor het. Maxine Jordaan, woordvoerder van die Stad Kaapstad, het bevestig die paaie was gesluit. Sy voeg by dat vergaderings gehou sal word om oplossings te vind.