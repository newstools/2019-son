TERWYL ouers verbete veg om ontslae te raak van ’n laerskool-onnie wat glo abusive is teenoor hulle kids, moes van dié onnie se gr. 3-leerders glo gisteroggend weer haar voete, skouers en kop massage. Son het onlangs berig die ouers van gr. 3-leerders by die Primêre Skool CW Hendrickse in Uitenhage het die skoolhekke ’n paar weke gelede gesluit om hulle misnoeë met die onnie te wys. Hulle beweer die juffrou vloek op die kinders, slaan hulle met ’n plastiekpyp en verwag van hulle om haar voete en skouers te masseer. Deurgestuur Nog aantygings is dat sy ’n kollega in die teenwoordigheid van ander kinders op die skoolterrein aangerand het. Die betrokke onnie jaag ook na bewering die kids ongemagtigde medikasie in. Die ouers het ál hierdie aantygings op skrif gestel en dit aan die departement deurgestuur. Volgens Irving Minnie, ondervoorsitter van die skool se beheerliggaam, het die onderwysdepartement belowe om teen 15 April terugvoer te gee oor die onnie se lot. Hy sê tot nou toe het hulle nog niks van die departement gehoor nie. Volgens hom het die ouers gister besluit om nie hulle kinders in die onnie se klas toe te laat nie. Minnie sê: “Die departement protect haar en nie die interests van ons kinders nie. Die kinders word nog abuse.” Volgens hom gaan die ouers nie toelaat dat hulle kids verder abuse word nie. Hy sê hulle gaan wag totdat die departement die juffrou remove. “Ons gaan nie agteroor sit nie.” Hy het ook gesê as die departement nie gou genoeg optree nie, gaan die ouers die skool se hekke weer sluit. ’n Ouer wat verkies om anoniem te bly, het gister gesê ’n ander ouer het gesien hoe drie kinders die betrokke onnie se voete, skouers en kop massage – terwyl sy glo agteroor sit. Volgens haar het die ouer niks gesê nie. Nog ’n ouer met wie Son gesels het, sê ’n afvaardiging van die onderwysdepartement kom hulle vandag toespreek oor die pad vorentoe. Skorsing Mali Mtima, woordvoerder van die provinsiale onderwysdepartement, het laas week aan Son bevestig die bewerings dat die juffrou onbeskof is met die leerders en op hulle vloek, word ondersoek. Hy’t bygevoeg: “Die saak is aangemeld by die distrikskantoor en die distriksdirekteur het die departement se arbeidsafdeling opdrag gegee om die saak dringend te ondersoek. “Daarna sal daar op die pad vorentoe besluit word wat moontlike skorsing of verpligte verlof kan insluit.” Die arbeidsafdeling moes vroeg vandeesweek aan die distriksdirekteur terugvoer gee. Toe Son gister weer navraag doen oor die terugvoer van die arbeidsafdeling, het Mtima teen laat gistermiddag nog geen kommentaar gelewer nie.