TORNADO is nie meer baas in die Tweede Liga nie nadat hy gelykop gespeel het teen die Baaise span Peace Makers. Tornado en Peace Makers, wat in die Baai se Pefa-liga speel, het die afgelope naweek met 1-1 gelykop gespeel. Dié uitslag het Tornado laat sak na die tweede plek. Dít is nadat Mthatha Bucks vyf van die bestes verby Bush Bucks gesit het om hulle 5-0 te klop. Dit beteken Mthatha Bucks is nou die nuwe voorloper met twee wedstryde oor. Mthatha Bucks is net een punt voor Tornado. Dit het lank gelyk of Tornado die titel in sy sak het, maar nou kan die voormalige NFD-span moontlik ’n kans staan om terug te keer na die NFD. ’n Ander Pefa-span, PE Stars, het ook weer op die wenpad gekom met ’n oorwinning van 3-2 oor Future Tigers. Stars is nou vierde – drie punte agter Mthatha Bucks. Uitslae: Birmingham City 2, Butterworth 1; Peace Makers 1, Tornado 1; Future Tigers 2, PE Stars 3; Mthatha Bucks 5, Bush Bucks 0; Amavarara 0, Matta Milan 1; Bizana 1, The Guys 0; Subs 2, Yaka United 2; Highbury 2, Sibanye 5.