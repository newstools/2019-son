TALLE taxibestuurders se week het maar sleg begin toe hulle vasgetrek is by ’n voertuig-kontrolepunt op Jakes Gerwel-rylaan naby Vikingweg. Verkeersbeamptes het ’n 26-jarige bestuurder van Philippi gearresteer wat 27 passasiers vanaf Manenberg na Century City vervoer het. Hy het 0,45 mg/l uitgeblaas in die pypie. Lasbriewe Die wettige limiet vir bestuurders met openbare bestuurspermitte is 0,10 mg/F, wat beteken dat hy ver oor die wettige limiet was. Die bestuurder het ook 17 uitstaande lasbriewe. Kort daarna is ’n driver van Khayelitsha op dieselfde roete gestop met 21 passasiers. Sy asemhalingstoets se uitslag was 0,52 mg/F, wat vyf keer oor die limiet is. ’n Bestuurder (24) van Nyanga-Oos het 10 passasiers aan boord gehad en was van Nyanga op pad Goodwood toe. Sy dronkpypie-toets het gewys hy was twee keer oor die wettige perk. Die verdagtes is na die Pinelands SAPD geneem en hulle taxi’s is gekonfiskeer. “Dis uiters teleurstellend. ’n Mens weet amper nie meer wat om te sê nie,” sê die Stad se mayco-lid belas met veiligheid en sekuriteit, JP Smith. Elders het die Kaapse verkeersdiens nog 95 verdagtes in hegtenis geneem, van wie 75 gearresteer is omdat hulle onder die invloed was en die res vir roekelose en nalatige bestuur en uitstaande lasbriewe. Dwelms Beamptes het ook op 21 voertuie beslag gelê en byna 800 boetes uitgereik vir verskeie oortredings. Die Stad se metropolisie-departement het 25 inhegtenisnemings gemaak vir motoriste wat onder die invloed was. Ander is aangekeer vir die besit van dwelms en gesteelde goedere en vir kwaadwillige skade aan eiendom.