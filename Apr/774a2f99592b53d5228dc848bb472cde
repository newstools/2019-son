TEEN gistermiddag was 27 mense reeds die Paas­naweek op paaie in die Wes-Kaap dood. Gistermiddag op die R316 naby Mierplaas is ag mense in ’n kop-teen-kop-botsing dood. Kenny Africa, die Wes-Kaapse verkeershoof, sê tot 90% van die ongelukke in die Wes-Kaap was binne die grense van die Kaapstadse metropool. Africa voeg by die dodetal sluit minstens 12 voetgangers in. Hy sê 44 mense is teen gister vir dronkbestuur gearresteer en 341 boetes is vir ander oortredings uitgeskryf. By die Hugenote-tonnel was die wind gister geweldig sterk en ’n vragmotor het omgewaai. Volgens Africa was die tonnel ’n ruk lank gesluit. Die nasionale minister van vervoer, Blade Nzimande, het gister gesê die landwye dodetal op die paaie die Paasnaweek is nog onbekend, maar dit sal gou bekend gemaak word. In die Oos-Kaap is minstens vier mense dood. En in een van die grootste ongelukke in die land is 10 mense dood nadat ’n taxi en ’n vragmotor by die Kranskop-plaza in Limpopo gebots het. Verlede jaar is 34 mense in die Paasnaweek op paaie in die Wes-Kaap dood en altesame 510 landwyd.