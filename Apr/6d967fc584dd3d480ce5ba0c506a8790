DIE samewerking van die gemeenskap kan help om inbrake en vandalisme by skole te verminder. Meer as 20 skole in die Wes-Kaap het in die skoolvakansie onder vandalisme deurgeloop. Bronagh Hammond, ’n woordvoerder van die Wes-Kaapse onderwysdepartement (WKOD), sê inbrake en vandalisme het vanjaar verdubbel. “Laas jaar dieselfde tyd het 10 skole deurgeloop. “Die mees onlangse inbraak is by die Laerskool Matroos Holy Trinity aangemeld. “Jongens het Dinsdagaand by die skool toegeslaan. Hulle het deur ’n venster toegang verkry en ’n urn, ketel, strykyster en drie rekenaars gesteel.” Sy sê hulle kan ’n veilige omgewing by skole skep net met die gemeenskap se hulp. “Ons vra die publiek om deur die jaar meer paraat te wees en verdagte aktiwiteite by skole aan te meld. Dis onmoontlik vir iemand om ’n hele heining te steel sonder om gesien te word.” Hammond sê vandalisme het slegte nagevolge wat wyd uitkring. “Die eerste is dat dit finansiële skade aanrig. “In die vorige boekjaar het die WKOD R30 miljoen vir noodinstandhoudingswerk begroot. Nóg ’n bedrag van R112,518 miljoen is opsy gesit vir inisiatiewe wat beveiliging by skole in 2019 moet bevorder.” Die inisiatiewe sluit in omheinings, alarmstelsels, die Safe Schools-inbelsentrum, Walking Bus-programme en strategiese vennootskappe tussen skole en gemeenskappe. “Die finansiering sal nie noodwendig die geweld in en om die skole beëindig nie, maar dit sal help om infrastruktuur te voorsien wat veiligheid bevorder.” Behalwe die finansiële skade het vandalisme ook ’n negatiewe impak op die leerders en personeel se moreel. Dit verneder die onderwysers en dra tot stres by. “Dit trek ook hulle aandag af van onderrig, wat hulle belangrikste taak is. Dan moet hulle tyd op papierwerk en ander kwessies spandeer.” Die publiek kan vandale by skole by die Safe Schools-inbelsentrum piemp deur 0800 45 46 47 te skakel of deur die polisie direk te bel. Maskers By ’n ander skool, Laerskool Montagu’s Gift in Parkwood, sukkel die onnies met ’n ander issue. Twee klas­kamers is in September 2018 in ’n brand beskadig. Konstruksiewerkers is die laaste weke besig om die dakke van die klaskamers te verwyder. Omdat die dakke van giftige asbes gemaak is, dra hulle maskers. ’n Onderwyser wat uit vrees vir viktimisering nie genoem wil word nie, sê: “Ons en die leerders sit sonder maskers.” Behalwe dít, kla die onnies ook dat die skool se toilette nie werk nie. Hammond sê die WKOD voer gesprekke met die skool oor die asbes-kwessie. “Die toilette is ’n ander geval. Die Stad Kaapstad het probleme met die plumbing in die Schaapkraal-gebied gehad.”