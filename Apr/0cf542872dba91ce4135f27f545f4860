HULLE het binne die land se wette betoog oor hulle moeg is daarvoor om nie soos mense behandel te word nie. Toe word ses betogers, onder wie twee van hulle leiers, Gareth Plaatjies en Reece Williams, sommer gearresteer – glo sonder dat enige regte voorgelees is. Nou is dié gatvol inwoners van verskeie plakkerskampe nog méér die moer in oor hulle omstandighede – só erg dat hulle reg voor die Kamesh-polisiekantoor wou betoog. Neil Magielies, ’n inwoner van die informele nedersetting Umshini Wam, sê: “Ons is kwaad. Ons soek hulp. “Ons praat hier oor service deli­very, en dan word ons mense sommer net so in die vans gegooi sonder om eers regte te lees. “Niemand worry oor ons nie. Ons voel sleg oor dit. Nou staan ons ’n bietjie op vir ons regte en dan word ons gearresteer. Ons werk binne die land se wette. Van wanneer is dit verkeerd om op te staan vir jou regte?” Nóg ’n inwoner, Veronique Plaatjies, meen Gareth en Williams het niks verkeerds gedoen nie. “Dit het gelyk of die polisie met Gareth wou praat. “Toe skielik gryp hulle hom en laai hom in die van. “Reece het net saamgeloop, toe is hy ook gevang.” Sy meen die rede hoekom Gareth gearresteer is, is omdat hy vir die betogers gesê het dis hulle reg om op te staan vir wat hulle glo. Sers. Majola Nkohli, polisiewoordvoerder, sê die ses wat gearresteer is, word aangekla van die beskadiging van noodsaaklike infra­struktuur. “Die betogers het vier strate met brandende bande en ander rommel versper. Die ses mense is gearresteer toe die polisie probeer het om die paaie skoon te maak.” Die ses – tussen die ouderdom van 21 en 47 – sal binnekort in die plaaslike landdroshof verskyn. Veronique sê inwoners van hoofsaaklik plakkerskampe soos Umshini Wam, McCarthy en Lapland het aan die betoging deelgeneem. “Ons het nie toilette, water, krag of ligte nie. Al wat ons het, is leë beloftes,” sê sy. “In die budget is ons plakkerskamp opgesit. En toe nou skielik is daar sommer niks oor nie. Hoekom elke keer as daar ’n plakkerskamp op die budget gesit word, word dit afgehaal? “Ons is ook mense, maar hulle laat dit lyk ons is nie mense nie. Ons maak ook kinders groot. Van 2016 af bly ons hier en niks gebeur nie.” Magielies stem saam. “Ons is fed up. Die munisipaliteit kom net met leë beloftes hier aan. Waar anders moet ons gaan bly? Nee, ons bly hier omdat ons nie ’n ander keuse het nie.”