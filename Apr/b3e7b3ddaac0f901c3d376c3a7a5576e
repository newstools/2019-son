CAPE Umoya United se afrigter, Dominic Isaacs, het g’n tyd vir sideshows en emosionele vergaderings nie. Isaacs het dít beklemtoon voor Sondag se Nasionale Eerste Liga-stryd teen sy voormalige Ajax Cape Town-span, by wie hy ag seisoene deurgebring het. Boonop is daar nog geskiedenis tussen die spanne met ander spelers soos Nathan Paulse, Roscoe Pietersen, die assistent-afrigter, André Petim, sowel as die fisioterapeut, Michelle van Niekerk, wat almal op Umoya se boeke is. Ajax is tans tweede en veg om promosie. Isaacs is bewus daarvan dat ’n sege Ajax se liga-aspirasies sal versterk. Dreigemente Maar sy Umoya-span is gretig om op die wenpad te kom nadat hulle laas week teen TS Sporting vasgeval het. Volgens Isaacs maak hy geen dreigemente nie en voeg by hy het ’n verantwoordelikheid teenoor sy nuwe klub. “Sondag is daar niks vir niks,” het Isaacs uitgewys. “As Ajax promosie wil hê, dan moet hulle ons klop, want ek doen geen gunsies nie. “Ek het nie tyd vir emo­tional gatherings en wedstryde nie,” aldus Isaacs.