AS JY nie ’n bang haar op jou kop het nie, sal jy vanaand so reg voor die kassie vasgenael wil wees. Die eerste episode van kykNET se nuwe riller-reeks, Die Spreeus, begin vanaand. Dié reeks handel oor twee polisie­lede, Beatrice Mack (gespeel deur Monique Rockman) en Bas Koorts (gespeel deur Chris Vorster), wat die bonatuurlike wêreld betree. In die eerste episode, wat ek reeds gesien het, besef die intelligente brigadier Rosa Scheffers dat daar meer as net die gewone misdaad betrokke is tussen ’n man en vrou. Dan moet die hardegat Beatrice en die diepsinnige Bas sin probeer maak uit die vrou wat glo deur haar man mishandel word. Die vrou hou vol haar man is van die duiwel besete. Skakel dus in om dié raaisel saam met Bas en Beatrice op te los.