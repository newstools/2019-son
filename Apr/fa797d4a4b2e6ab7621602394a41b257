'N BEGEESTERDE terugvegpoging het Hillcrest United gehelp om sy Wit Sentraal-ligawedstryd teen Delicious met 38-33 te wen. Delicious het die wedstryd soos ’n stoomtrein aangedurf en was binne ’n japtrap met 26-0 voor. Hillies, met Ryan Persence (flank) aan die voorpunt, het egter verbete teruggeveg. Teen rustyd het hulle die agterstand reeds na 14-26 laat krimp. Persence het uiteindelik drie drieë gedruk. In die eerste halfuur van die wedstryd was die besoekers skitterend. Mario James (slot) het soos ’n Trojaan verdedig. Hillcrest is telkemale agter die voordeellyn gestuit. Oscar Isaacs (binnesenter) het ook beïndruk met sy hardlooplyne en plettervatte in die middelveld. Die tuisspan het egter in ’n kritieke stadium die pad begin byster raak. Dít het gelei tot Persence se eerste twee drieë kort ná mekaar. Dié verandering het die momentum in Hillies se guns geswaai. Ná lemoentyd was daar net een span op die veld. Die Wellingtonners het hulle weg na die sege stelselmatig en met groot kalmte bewerkstellig.