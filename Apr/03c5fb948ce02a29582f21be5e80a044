DIE man wat van die skietdood van Irvinisha Brooks (12) verdink word, het gister vlugtig in die Baaise landdroshof verskyn. Kol. Priscilla Naidu, ’n polisiewoordvoerder, sê die saak teen Enrico Gerwel (21) is tot 24 Junie uitgestel. Hy bly in aanhouding. Irvinisha is Saterdagaand dood toe sy in Buysstraat in Bloemendal in die kruisvuur tussen twee rival bendes beland het. Gister het vier ander verdagtes in die landdroshof verskyn in verband met die moord op Tevan Moss (25), poging tot moord en drie sake van opsetlike saak­beskadiging. Die klagte spruit uit ’n voorval Saterdag in Bardienstraat kort ná Irvinisha se skietdood. Gregory Perring (49), Justin Malgas (21), Sivuyile Sihlahla (21) en Cayron January (18) verskyn op Dinsdag 9 April weer in die hof. Eergister is Enver Visagie (30) in hegtenis geneem op ’n klag van opsetlike saakbeskadiging. Gestaan Hy is op waarskuwing vrygelaat en moet ook Dinsdag weer in die hof wees. Kenton Horne (23) het gister in die landdroshof verskyn op ’n klag van poging tot moord. Dít kom nadat die driejarige Clinton Williams van Helenvale Dinsdag raak geskiet is terwyl hy saam met sy pa in hul jaart in Martinstraat gestaan het. Horne se volgende hofverskyning is op 11 April.