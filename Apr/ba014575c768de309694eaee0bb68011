DIE Stormers sal wraak soek ná hulle vernederende nederlaag met 3-40 vroeër vanjaar teen die Bulls op Loftus Vers­feld in Pretoria. Die Kapenaars kry Saterdag in ’n Noord-Suid-derbystryd in die skadu van Tafelberg kans om sake teen hulle aartsvyand reg te stel. En met die jong slotte Cobus Wiese en Salmaan Moerat wat in Saterdag se hartverskeurende nederlaag van 17-19 teen die Brumbies op Nuweland harsingskudding opgedoen het, kon die terugkeer van die slotte Eben Etzebeth en JD Schickerling nie op ’n beter tyd vir die Stormers gekom het nie. Wiese het die veld in die 22ste minuut verlaat nadat hy en die Brumbies se haker, Folau Fainga’a, koppe gestamp het. Johan du Toit het die bewustelose Moerat in die tweede helfte vervang. Robbie Fleck, afrigter van die Stormers, het ná sy span se nederlaag gesê: “Cobus het vir X-strale op sy wangbeen gegaan en Salmaan het sy kopbesering-toets gedop. “In dié stadium is hulle die enigste twee oor wie ons bekommerd is. “Ons het die laaste tyd baie met beserings gesukkel – veral aan die slotte. “Die terugkeer van JD Shick­erling en Eben Etzebeth behoort darem daarvoor te vergoed,” het Fleck gesê. Ná nege wedstryde is die Stormers tans met 19 punte in die tiende plek op die Superrugby-punteleer. Daarteenoor is die Bulls ná 8 games met 23 punte in die derde plek. Die Bulls het laas week ’n loslootjie gehad nadat hulle die vorige week met die Reds afgereken het.