CAPE Umoya United is nou wel uit die Nedbank Cup geboender, maar deur sy mede- Nasionale Eerste Liga-span en Kaapse buurman Stellenbosch FC sal hy as ’n kampioenspan beskou word. Umoya het met ’n gelykop uitslag van 1-1 teen Royal Eagles die Stellenbossers gehelp om weer hulle voorsprong in die NFD te rek. Stellenbosch het ook homself ’n massiewe guns gedoen deur die Universiteit van Pretoria (Tuks) met 5-0 te klop en sy posisie boaan­ die punteleer te ver­stewig. Eagles was voor die draw met Umoya net drie punte agter die Eikestad-klub. Stellenbosch het die laaste paar weke so bietjie vorm verloor nadat hy in ’n sta­dium met sewe punte boaan die punteleer was. Daar bly nou nog vyf rondes in die NFD oor. Stellenbosch sal ten minste vier van sy oorblywende wedstryde moet wen om as kampioen gekroon te word én vir volgende seisoen se Premierliga (PSL) te kwali­fiseer. Gepraat van PSL-kwalifisering, Ajax Cape Town skiet homself tans in die voet nadat hy tot die derde plek uitgesak het. Die Urban War­riors was in ’n stadium tweede – net agter Stellenbosch. En ná die afgelope naweek se draw (0-0) teen Real Kings FC sal die span van Ikamva nou oor sy skouer begin loer. Die derde plek is egter tans goed genoeg om vir die playoffs-toernooi vir ’n plek in volgende seisoen se PSL te kwalifiseer. Gedeel Die Urban Warriors kan egter nie bekostig om verdere punte af te staan nie. Intussen het Umoya se draw teen Eagles sy oorlewing in die NFD gekonso­lideer. Ubuntu FC, die Kaap se ander NFD-verteenwoor­diger, het ook met 1-1 die louere met TS Sporting gedeel.