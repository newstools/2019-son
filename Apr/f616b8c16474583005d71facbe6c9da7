DIE afgelope 13 weke is kykers op seer se spoor geneem. Kykers is herinner aan tragedies van die lewe om seker te maak dit gebeur nooit weer nie. “Die doel was om ’n gesprek te begin – om te vra: ‘Wat kan ek doen?’ Daar is so ’n oorvloed van misdaadstories, maar ons wou nie net terugkeer na die moordtoneel nie. “Die doel was om ook die seer te vertel en wys van die slagoffer en oortreder, die seer van ’n gemeenskap,” sê Ernusta Maralack, die aanbieder van die program Op Seer Se Spoor. Van al die skokkende stories is een wat die land, selfs twee en ’n half dekades later, nog aan die praat het, dié van die “stasiemoordenaar”. Tussen 1986 en 1994 is altesaam 22 seuns van 15 jaar oud of jonger gesodomiseer en verwurg. Hulle is hoofsaaklik van treinstasies af weggelok, vandaar die naam. Hulle ontbinde lyke is in vlak grafte gevind met hulle gesiggies na onder en hulle hande agter die rug vasgemaak. Tweede Vanaand (Dinsdag) word deel twee van die verhaal van die stasiemoordenaar – wat ook die finale episode is – vertel op kykNET & kie, DStv-kanaal 145, om 20:00. Die reeks is deur Gambit Films in samewerking met Kuier en Son vervaardig. Beplanning vir die tweede reeks is aan die gang. Lesers kan storievoorstelle van sake stuur na seer@kuier.co.za. Dis belangrik dat die saak al sy beloop in die hof moes geneem het.