KORT ná sy verkiesingstoespraak gister het pres. Cyril Ramaphosa sy medelye gaan betuig met Irvini­sha Brooks (12) se ouers. Irvinisha se lewe is laat verlede maand kortgeknip toe sy in bendes se kruisvuur beland het. Vroeër gister het honderde geesdriftige ANC-ondersteuners Rama­phosa luid toegejuig toe hy by die George Botha-saal aankom. Gangsterism, behuising, werkloosheid en onderrig is van die issues waaroor hy gepraat het. Volgens Ramaphosa weet die ANC van die vlaag van kriminaliteit en geweld in die Baai. Hy het gesê die party het met ’n strategie vorendag gekom om misdadigers vir lank agter tralies te bêre. Ramaphosa het verwys na die bende-eenheid wat hy onlangs in Kaapstad ge-launch het. Volgens hom gaan ’n soortgelyke eenheid in die Baai op die been gebring word om die veiligheid van vroue en jong kinders te verseker. Hy het gesê op dié manier kan die land meer beleggers lok. Die ANC-leier het ook be­lowe meer cops gaan opgelei word sodat misdaad hier hokgeslaan kan word. Volgens die president werk die ANC hard daaraan om meer jobs te skep. Hy het gesê hy wil hê van die geld wat reeds in die land belê is, moet na die mense van die Oos-Kaap toe kom sodat jong mense jobs kan kry. Volgens hom wil hy ook hê dat vroue hierdeur hulle eie sake­ondernemings begin. Ramaphosa het gesê die party gaan binnekort ’n groot projek begin om huise te verbeter. Volgens hom is daar reeds hiervoor geld opsygesit. Die staatshoof het gesê daar is baie challenges in Port Elizabeth. Hy dink ’n koalisieregering werk nie. Volgens hom het Port Elizabeth een party nodig om sy affairs te bestuur en dít is die ANC. Ramaphosa het vertel hy het op pad na die George Botha-saal gesien die area is vuil en daar is vullis all over the show. “Dit is nie hoe ons as Suid-Afrikaners moet leef nie,” het hy gesê. Dis deur die munisipaliteit dat die area lyk soos dit nou lyk, het hy bygevoeg. Ramaphosa het belowe laerskoolkinders gaan in die volgende vyf jaar almal van tablets voorsien word. Hy het ook belowe meer beurse gaan beskikbaar gestel word. “Ons gaan suksesvol wees. Ons gaan wen,” het hy verklaar. Ramaphosa het gesê sake­ondernemings en mense van oorsee wat na Suid-Afrika kyk, wil hê die ANC moet wen sodat die eko­nomie kan groei.