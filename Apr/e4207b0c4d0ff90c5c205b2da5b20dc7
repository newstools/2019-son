OO­MBLIK vir oomblik en faset tot faset. Dís hoe die Crusaders vandag met Heidelberg wil afreken. Die afrigter van die Cru­saders, Ricardo Beukes, sê sy span is vol vertroue dat hy met ’n bonuspunt-sege na George sal terugkeer. Beukes sê: “Al is vier sleutel­spelers beseer en Curtley Scheepers by die SWD-Arende se groep spelers ingesluit, is ons goed voorbereid vir die wedstryd.” Ná twee nederlae is die tuisspan onder druk van sy ondersteuners om met niks minder as ’n oorwinning uit die stryd te tree nie. Beukes sê hy voorsien ’n enorme fightback van die tuisspan. Hy sê: “Die wedstryd teen Heidelberg is gewoonlik kliphard en ek verwag ’n ver­woede aanslag. “Aangesien hulle tuis speel, behoort hulle as die gunstelinge beskou te word. “Ons probeer om nie te ver vooruit te kyk en op eind­tellings te fokus nie, maar liewer op die taak wat vir ons voorlê.” Beukes sê sy span se be­nadering is eenvoudig: “As ons die mikro-oomblikke en fasette beheer, sal die res vanself volg. “Ons motto dié jaar is ‘oomblik vir oomblik en faset tot faset’. Gelaai “Ons sien uit na die wedstryd; dit beloof om ’n skouspel te wees.” Die Crusaders is egter gelaai met ervaring soos die voormalige SWD-Arende Duwayne Smart, Alvin Wildeman, Christo du Plessis, Layle Delo, Dean Hopp en Wayne Khan. Die kampioen, Progress, besoek Blanco, waar hy ’n bonuspunt-sege behoort te behaal. Barbarians kry die geleentheid om hulle laaste kombinasies voor die Saldanha Top8-toernooi te toets. Hulle pak Silver Stars in Rosemore. Stars het tot dusver gesukkel, terwyl die Baabaas hulle ritme begin vind.