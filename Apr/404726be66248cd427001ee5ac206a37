DIE Southern Kings se high per­form­ance director, Robbi Kempson, sê die Oostelike Provinsie-rugbyunie (OPRU) en die Kings is nou weer ’n opsie vir jong spelers. Die laaste jare moes die OP kyk hoe talentvolle spelers soos Curwin Bosch, Malcolm Jaer en Makazole Mapimpi die provinsie verlaat omdat daar nie genoeg finan­siële steun was om die spelers kontrakte aan te bied nie – dít op provinsiale en franchise-vlak. Volgens Kempson is die OPRU sowel as die Kings nou in ’n beter posisie. Hulle kan nou weer talentvolle spelers na die provinsie lok en hulle behou. Dit is nadat ’n konsortium eienaarskap van die franchise geneem het. “Met die inspuiting van die Equity Partners en die nuwe kontrakterende model van Suid-Afrikaanse Rugby sal ons die talent wat ons nodig het, kan behou. Ons is nou ’n stabiele en lewensvatbare opsie vir jong spelers – iets wat lank nie die geval was nie. Die ambisies van die Equity Partners moet egter op die veld ook weerspieël word as ons die talentvolle spelers wil lok,” sê hy. Die laaste seisoene moes spelers soos Mapimpi en Lukhanyo Am (albei nou Sharks) die Kings verlaat voordat hulle in aanmerking gekom het vir die Springbok-span. In die verlede moes spelers wat oorspronklik van die Oos-Kaap is, soos Siya Kolisi, Bjorn Basson, Lionel Mapoe en Luke Watson, by ander unies gaan speel voordat hulle gekies is vir die Groen-en-goud. Kempson sê met die nuwe plan in werking sal spelers in die King-span baie makliker in aanmerking kan kom vir die nasionale span. “Aangesien die span deur nuwe spelers en talent versterk sal word, sal ons mededingender word, wat sal lei tot kwaliteit op die veld. “Sodra ons goeie vertonings lewer, sal dit moontlik wees vir spelers om direk uit die Kings in die Springbok-span in te stap.” Die Lions se gevaarlike vleuel Aphiwe Dyantyi is die Bokke se nuutste ster – hy kom ook oorspronklik van die Oos-Kaap. Die Kings het wel hulle eie nuwe sterre in die flank CJ Velleman en die vleuel Yaw Penxe. Verdien Penxe is dié seisoen die Kings se voorste driedrukker. Hy val met ag drieë ook onder die top-vyf in die Pro14-reeks. Die Kings se breier, Deon Davids, het vroeër vanjaar gesê sy woelige vleuel­ verdien reeds ’n Bok-trui. Kempson beaam die mening van die breier. “Penxe het alles wat die Bokke nodig het. Velleman en die stut Alulutho Tshakweni is ook spelers wat tot die hoogste vlak kan streef. “Ek is seker een van die spelers, maar veral Penxe, staan ’n goeie kans om dit tot in die Springbok-groep te maak.”