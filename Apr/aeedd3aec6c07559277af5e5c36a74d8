DIE Madibaz het gemaklik die Varsity Shield-eindstryd gehaal deur die Universiteit van KwaZulu-Natal (UKZN) met 46-0 in hul halfeindstryd te klop. Die Madibaz, wat steeds onoorwonne in vanjaar se kompetisie is, gaan die eindstryd voor hul tuisskare speel. DIe UKZN het goed begin, maar dit is ook al wat hulle gedoen het. Die span van die Baai het gereageer deur agt drieë aan te teken. Die KwaZulu-Natallers het hard probeer terugveg, maar soos 'n bok teen 'n leeu het hulle nie genoeg skietgoed gehad om die Madibaz enige probleme te gee nie. Die Madibaz speel in die eindstryd teen 'n ewe indrukwekkende CPUT. Die span van Bellville het ook hul halfeindstryd gemaklik met 40-8 gewen. Die twee spanne het mekaar in die eerste ronde gepak in 'n stryd waarin die Madibaz geseëvier het. Baie water het sedertien al onder die brug geloop. Puntemakers: Madibaz: drieë: Duandre Maritz, Johan van Wyk, Tristan Fourie, Riaan Esterhuizen Christopher Hollis(2) Cameron Katu, Njabulo Toni; doelskoppe: Tristan Fourie (3)