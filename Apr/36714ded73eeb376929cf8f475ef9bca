VROEËR vandeesweek het die Wynberg-polisie inligting ontvang oor die beweerde kweek van dagga in ’n woonstel in Bowerweg. By hul aankoms het die bloues 150 daggaplante, toerusting vir ’n daggaboerdery soos ligte, waaiers, termo­meters, swaelsuur en gazebo’s in die woonstel gevind. Dit is alles gekonfiskeer. Kapt. FC van Wyk, polisiewoordvoerder, sê ’n 25-jarige man is op die perseel aangetref. Hy is summier in hegtenis geneem op aanklag van dwelmhandel. Volgens kapt. Van Wyk sal die 25-jarige verdagte eersdaags in die Wynberg-landdroshof verskyn.