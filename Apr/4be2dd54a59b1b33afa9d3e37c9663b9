WIE is die vinnigste man in die land? Dié vraag sal hierdie naweek beantwoord word wanneer Suid-Afrika se voorste naellopers sake op Atletiek Suid-Afrika (ASA) se nasionale byeenkoms in Germiston uitspook. In die 200 m vir mans gaan Akani Simbine – wat met ’n beste tyd van 19.95 sek. spog – teen die SA rekordhouer, Clarence Munyai (19.69 sek), in aksie wees. Simbine is die huidige Afrika- en Statebondkampioen en rekordhouer in die 100 m. Afgeblits Maar Simbine gaan nie dié keer in die 100 m in aksie wees nie. Dit beteken Simon Magakwe, Henricho Bruintjies, Thando Roto en Emile Erasmus gaan alles in die stryd werp om die nuwe kampioen te word. Magakwe is die eerste Suid-Afrikaner wat die 100 m in onder 10 sekondes afgelê het. Hy het in 2014 in Tshwane die naelloop in 9.98 sek. afgeblits. Sedertdien het die 32-jarige van Rustenburg Kaap toe getrek, waar hy deur Paul Gorries afgerig word. Gorries was in 2000 die junior wêreldkampioen. Magakwe is ook die verdedigende SA kampioen. Hy het reeds vanjaar gewys hy handhaaf ’n uitstekende peil toe hy die 100 m op die WP-byeenkoms in Parow in 10.06 sek. gewen het. Bruintjies is ook ’n groot guns­teling om met die louere in die 100 m weg te stap. Hy het in 2016 SA kampioen geword en het 9.97 sek. in 2015 gehol. Die boorling van die Paarl het laas jaar op die Statebondspele in Australië ’n silwermedalje in die 100 m gewen. Simbine het die goud in daardie wedloop gevat. Bruintjies was ook lid van die 4x100 m-aflosspan wat ’n nasionale rekord van 38.24 sek. opgestel het. Nog ’n aanspraakmaker op die 100 m-titel is Thando Roto. Dié kragtige 23-jarige spog met ’n persoonlike beste tyd van 9.95 sek. Bedreiging Roto sukkel die laaste ruk met beserings, maar hy het beslis die vermoë om vir ’n groot opskudding te sorg as hy topfiks is wanneer die baanbeampte se skoot klap. Die Tukkie Emile Erasmus, wat ook verlede jaar lid van die 4x100 m-aflosspan op die Statebondspele was, kan ook ’n groot bedreiging inhou.