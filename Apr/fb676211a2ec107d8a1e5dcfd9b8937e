ATLANTIS se strate word weer met bloed bevlek soos wat die skote hier klap. Drie mense is in afsonderlike voorvalle doodgeskiet. In die jongste voorval is ’n 22 man (22) verlede Saterdag op ’n partytjie in Narina­straat, Proteapark, afgemaai. Dit was nadat die skieters hom glo geruime tyd dopgehou het. Hy is eers fyn dopgehou, sê Son se informant. Die slagoffer is toe by die hek afgehaal nadat sewe skote op hom gevuur is. Volgens ’n polisiewoordvoerder, lt.kol. Andrè Traut, word die saak nog ondersoek. Niemand is nog in verband met die voorval gearresteer nie. Atlantis was ’n lang ruk baie rustig, maar die skote het nou skielik weer woes begin klap. Caleb Prince (26) is Woensdag helder oordag voor sy hek in Clipperstraat, Saxonsea, afgemaai. Volgens omstanders op die toneel het die rustige Prince in die son gestaan toe jongens net op hom begin losbrand. Prince is op die toneel aan verskeie kopskote dood. Volgens ’n ander polisiewoordvoerder, kapt. FC van Wyk, is geen verdagtes nog aangekeer nie. In die eerste voorval ver­lede week is die 33-jarige Ashley Bowers in die vroeë oggendure ’n hanetree van sy huis in Heathfield afgemaai. Bowers en sy makkers was besig om te dobbel toe onbekende mans na hulle aangestap gekom en net begin losbrand het. Bowers, wat swaar gestap het, kon nie betyds vlug nie. Hy is op die toneel aan sy wonde dood. Volgens Traut is ’n misdaadvoorkomingsoperasie dié naweek gehou. Hy sê die cops het op twee vuurwapens beslag gelê en twee verdagtes is gearresteer.