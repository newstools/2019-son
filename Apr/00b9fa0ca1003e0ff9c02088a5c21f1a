DIE Klip in George gaan behoorlik gons. “Die Klip” is hoe daar na die tuiste van die rugbyspan die Maori’s verwys word. Dis waar die span van Aiden Jacobs, breier, hulle eerste sege van die seisoen wil behaal. Dis moeilik om te verstaan hoe dié Premierliga-rugbyklub van die Suidwestelike Distrikte (SWD) sy voorbereiding vir wedstryde met die hulp van straatligte moet aanpak. Die flou ligte om die veld brand soos kerse in digte mis terwyl die flits van ’n kamera af en toe soos weerlig oor die veld val. Ná Woensdag se reën is daar ook nog plasse modder op die sportterrein van die Laerskool Heidedal diep in die hart van die woonbuurt Borcherds in George. Ondanks die moeilike toestande is Jacobs en sy meer as 30 troepe besig om vir die stryd teen Silver Stars reg te maak. “Dit is ’n belangrike wedstryd,” sê Jacobs terwyl hy bevele aan die spelers gee. “Ons het tot dusver nog nie ’n wedstryd in die veldtog gewen nie. Maar ons werk baie hard, soos hier gesien kan word. “Ons oefen onder moei­like toestande. Dis donker en die manne loop die gevaar van beserings. Bevorder “Maar wat, die manne is honger om net te speel en hulle talente ten toon te stel,” verduidelik Jacobs. Die Maori’s, wat drie jaar gelede na die Premierliga bevorder is, het laas seisoen heel onder aan die punteleer geëindig en moes gerelegeer gewees het. Die SWD-unie het egter besluit hy vergroot die kompetisie na 12 toe. Dis waarom die Maori’s se plek vanjaar verseker is. Hoewel dit nog early days is, is die druk aan die oplaai vir Jacobs en sy manne. Maar as daar ’n wedstryd is wat hulle kán wen, is dit die een teen Stars. Met die toewyding, deursettingsvermoë en opoffering wat die spelers op die oefenveld toon, kan die manne ongetwyfeld hulle eerste vyf punte behaal. Die Maori’s is met vier punte in die 11de plek terwyl Stars, wat geen punte het nie, heel onder is. SWD-bepalings: Barbarians t Evergreens; George t Groot-Brak; Bridgton t Heidelberg; Progress t Jaguars; Crusaders t Blanco. .