VIER Oos-Kapenaars was dié naweek onder die groep jong krieketspelers wat in Pretoria gesweet het. Luke Beaufort, Emihle Mgoqi, Nonelela Yikha en Matthew Fourie was die Warriors se verteenwoordigers op Krieket Suid-Afrika se o. 19-oefenkamp. Nog ’n Oos-Kapenaar, Tiaan van Vuuren, is van die kamp vrygestel omdat hy vir die Oostelike Provinsie se senior span teen Noordelikes in die meerdaagse provinsiale eindstryd in Port Elizabeth gespeel het. Daar was 28 spelers in Pretoria wat hulle vaardighede geslyp het met die oog daarop om vir Suid-Afrika se o. 19-span in volgende jaar se Wêreldbekertoernooi gekies te word.