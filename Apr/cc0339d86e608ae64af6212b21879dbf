VIER mense is Sondagaand in Franschhoek dood en drie ander is beseer ná 'n ongeluk waarin drie voertuie betrokke was. Die paramedici, metro- en brandweerdienste het met hul aankoms op die toneel, op die berugte R45, twee lewenslose liggame in een van die voertuie gekry. Albei insittendes is op die toneel dood verklaar. In 'n tweede voertuig het paramedici 'n man en vyfjarige meisie met ernstige beserings aangetref. Saam met hulle was nog twee pasiënte met matige beserings. Die man het oppad hospitaal toe aan sy beserings beswyk. Die vyfjarige meisie het in die hospitaal gesterf. Nog 'n pasiënt is in die derde voertuig met ligte beserings gevind. Die pasiënt is hospitaal toe geneem vir verdere behandeling. - ER24