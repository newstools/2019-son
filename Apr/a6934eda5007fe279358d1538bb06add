’N WEEK nadat Orderick Lucas (1) se lyk in ’n drein in Elsiesrivier gevind is, is die kind nog nie uitgeken nie. Orderick was ag dae vermis voordat sy lyk gevind is. Cornelia Lucas, sy ouma, sê hulle vermoed die kind se lyk was vir die ag dae versteek in die drein waar hy gevind is. “Sy liggaam het al ontbind. Sy pa, Saffran Ginzele, moes sy liggaam uitken, maar weens die ontbinding moet daar nou DNS-toetse gedoen word om te bevestig dat dit wel Orderick is.” Cornelia het verduidelik die forensiese span het hulle reeds ingelig die toetse is ’n lang proses. Son verneem die proses word verder uitgerek omdat Orderick se ma, Davideen, nie ’n identiteitsboekie het nie. Sy pa is ’n buitelander. Hy het wel een, maar sy vaderskap moet eers bewys word. Verder is Orderick se geboorte nooit eens opgegee en geregistreer by die departement van binnelandse sake nie. Cornelia het dit bevestig, maar gesê dit vertraag nie die uitkenning van sy lyk nie. “Ons was by die hospitaal waar hy gebore is en hulle het reeds ’n brief gegee wat bevestig hy is daar gebore.” Intussen het verskeie organisasies soos Earthchild Project, Stellenbosch Kinderwelsyn, buurtwagte, The Pink Ladies en Missing Children SA in die Wes-Kaap twee gedenkdienste vir Orderick gehou. Saterdag het inwoners van Eersterivier en Blackheath in die saal van die Teen Challenge Centre byeengekom en Orderick se lewe gevier. Sondagmiddag het hulle ’n gedenkdiens gehou op die plek waar sy lyk gevind is. Blomme en ’n wit kruisie is opgerig. “Dit was so mooi. Ek is so dankbaar vir almal wat dit gereël het en diegene wat die dienste bygewoon het,” het Cornelia gesê. Sy verduidelik hulle wag nou vir instruksies van die forensiese span voordat hulle begrafnisreëlings tref.