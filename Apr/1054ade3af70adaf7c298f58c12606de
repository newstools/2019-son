DIE Universiteit van Wes-Kaapland (UWK) weet van Onke Sibeko se geval, want die departement van hoër onderwys en opleiding het die UWK hieroor ingelig. Gasant Abarder, woordvoerder van die UWK, sê die universiteit sien die leerder het potensiaal. Daarom sal die bestuurseenheid vir studente-inskrywings, wat by die universiteit gebaseer is, hom ontmoet om hom leiding te gee oor opsies vir sy toekoms. Die Universiteit van Kaapstad (UK) het bevestig Onke het aansoek gedoen vir toelating tot twee programme. Ten spyte van sy sterk punte in die twee tegniese vakke, kon hy nie toegelaat word nie. Elijah Moholola, woordvoerder van die UK, sê Onke se algehele prestasie was nie sterk genoeg nie en tegniese wiskunde en tegniese wetenskap word nie as plaasvervangers vir wiskunde en fisiese wetenskappe beskou nie. “Die vakke word erken. Niks verhoed skoolverlaters om met dié vakke verder te studeer nie – solank dit nie as plaasvervangers gebruik word in programme wat wiskunde en fisiese wetenskap vereis nie.” Onke het ook by die Kaapse Skiereiland-Universiteit vir Tegnologie (KSUT) aansoek gedoen. Vir ingenieurswese is die minimum toe­latingsvereiste ’n 50%-slaagsyfer in suiwer wiskunde en wetenskap. Ongemaklik Lauren Kansley, KSUT-woordvoerder, sê daar word al lank daaroor gepraat om tegniese wiskunde en wetenskap te erken, maar dis nog nie goedgekeur nie. Bronagh Hammond, woordvoerder van die Wes-Kaapse departement van onderwys, het gesê dis ongemaklik om vrae oor die vakke te beantwoord omdat dit eintlik ’n vraagstuk van die departement basiese en hoër onderwys is. Volgens Hammond is die tegniese vakke in 2016 vir gr. 10 bekend gestel. In 2017 is dit vir gr. 11 ingefaseer, en in 2018 vir gr. 12 as deel van die Nasionale Senior Sertifikaat (NSS) “Tegniese vakke word erken as NSS-vakke. ’n Leerder wat dit neem en die nodige vier vakke se slaagsyfer behaal (50% of beter), sal universiteitstoelating kry.” Hammond sê waar toelatings tot ’n graadprogram ’n slaagsyfer in wiskunde­ in die NSS-eksamen vereis, mag ’n slaagpunt in tegniese wiskunde net ’n plaasvervanger wees as die institute vir hoër onderwys dit so goedgekeur het. “Aan universiteite kan wel graadprogramme wees waar tegniese wiskunde of wetenskap aanvaar word. Die vakke is laat in 2018 geproklameer. Daarom het baie universiteite se senate nie tyd gehad om ’n verandering in toelatingsvereistes te oorweeg nie.”