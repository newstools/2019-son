“EK WIL ’n verskil in ander jeugdiges se lewe maak.” So sê Damian Williams (24), een van die nuwe wetstoepassers wat in Bonteheuwel ontplooi gaan word. Die 100 nuwe wetstoepassers gaan van die begin van Junie af permanent daar diens doen. Volgens Williams, wat van Mitchells Plain kom, wil hy baie graag die jeug inspireer om nie by bendes betrokke te raak nie. ’n Opgewonde Williams sê: “Ek weet dit is ’n gevaarlike job, maar ek sien uit daarna om in die gemeenskap te werk. Opleiding “Ek weet nog nie of ek in Delft of Bonteheuwel ontplooi word nie en sal graag die jong kinders wil aanmoedig om by sport betrokke te raak.” Die nuwe wetstoepassers het drie weke opleiding ontvang. Volgens Angus McKenzie, wyksraadslid vir Bonteheuwel, veg hy die afgelope twee jaar om die veiligheid van die gemeenskap van Bonteheuwel te verseker. McKenzie sê: “Ons het probeer om die bendegeweld te keer, maar daar was geen verandering nie. “Die beste opsie was om wetstoepassers in te bring wat permament in die gebied ontplooi is. “Uit ondervinding het ons geleer dat sodra die polisie of die bende-eenheid uit die gebied onttrek word, dan begin die skietery weer. “In dié jaar is daar al 25 mense in bendegeweld doodgeskiet.” Die burgemeester van Kaapstad, Dan Plato, het die nuwe wetstoepassers gevra om die wette van die land te onderhou en respekteer. Plato het dit duidelik gemaak dat daar geen korrupsie van enige wetstoepasser geduld sal word nie. Plato sê: “Ons wag nog vir die finalisering van die tydelike begroting vir die nuwe boekjaar om deur die raad goedgekeur te word. “Dan beoog ons om nog 200 wetstoepassers op te lei wat in ander bende­geteisterde gebiede ontplooi sal word.” Volgens JP Smith, die Kaapse burgemeesters­komiteelid vir veiligheid en sekuriteit, sal die nuwe wetstoepassers nie net na die veiligheid van die inwoners omsien nie. Hulle sal ook maatskap­like euwels in die gemeenskap aanspreek. 