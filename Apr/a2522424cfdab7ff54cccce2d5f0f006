DIE Proteas se mediese span sal mooi moet kophou met die beserings wat steeds onder die vinnige boulers pla. Dale Steyn het ook nou by die groepie beseerdes aangesluit wat hoop om betyds fiks te wees om Suid-Afrika se krieketspan volgende maand by die Wêreldbeker-toernooi in Engeland en Wallis te verteenwoordig. Twee ander naatboulers, Lungi Ngidi (linkersy) en Anrich Nortje (skouer), is ook nog besig om van beserings te herstel saam met JP Duminy en Tabraiz Shamsi. Boonop het 'n ander vinnige bouler, Kagiso Rababa, 'n groot werklas by die Indiese Premierliga (IPL). Die situasie is kommerwekkend vir die Proteas en dit is geen verrassing dat Steyn dadelik aan die IPL onttrek is toe hy weens 'n ou skouerbesering, wat weer opgevlam het, nie Woensdag vir die Royal Challengers Bangalore se wedstryd teen die Kings XI Punjab oorweeg kon word nie. Die Proteas se spanbestuurder, Mohammed Moosajee, het gesê alles sal nou in Suid-Afrika gedoen word om Steyn so gou as moontlik fiks te kry. "Dit is 'n probleem met sy regterskouer. Hy sal 'n spesialis sien en dan 'n herstelprogram volg om reg te wees om op 19 Mei saam met die span na Engeland te vertrek," het Moosajee verduidelik.