BAIE reën, min toeskouers. Dít is dié seisoen die verhaal van Krieket Suid-Afrika (KSA) se T20-reeks vir franchise-spanne. Die reeks vind vanjaar later as gewoonlik in die seisoen plaas omdat KSA vir die eerste keer die Mzansi Super League aangebied het. Maar so laat in die seisoen lyk dit nie juis asof toeskouers opgewonde raak oor T20-krieket nie, ondanks die teenwoordigheid van heelparty Proteas en ’n paar foefies om hulle te probeer lok. Die reënweer dikteer ook weer wat op die punteleer gebeur. Maandag het ’n unieke mislikheid gebring toe ál drie wedstryde weens reën afgelas is sonder dat ’n bal geboul kon word. In Potchefstroom kon die Lions en die Dolphins nie speel nie. In Oos-Londen was die Warriors en die Titans in dieselfde bootjie. Die ander wedstryd was tussen die Knights en Cape Cobras, maar spel was ook in Bloemfontein onmoontlik. Belangstelling Trouens, ’n hele nege wedstryde het tot dusver in die reeks weens reën nie ’n uitslag opgelewer nie. Dit is klaar byna die helfte van die wedstryde – en die kanse is goed dat van die oorblywende bepalings ook in die slag gaan bly. Nadat die ligawedstryde voltooi is, sal die boonste vier spanne op die punteleer in die halfeindronde speel. Hopelik sal die toeskouers dan meer belangstelling toon. Die Cobras en die Lions is die gesamentlike voorlopers (19 punte elk) nadat al die spanne sewe wedstryde agter die rug het. Die Warriors (16) en die Titans (15) is ook op koers na die halfeindronde, maar die Dolphins (10) en die Knights (8) is in die knyp. Die Knights en die Dolphins pak mekaar môre in Bloemfontein met albei spanne desperaat vir ’n sege. En ja, reën word weer voorspel. Die Cobras en die Titans speel in die Paarl en die Warriors reis na ’n natterige Johannesburg om die Lions aan te durf. Almal speel dan weer Vrydag en Sondag voordat die uitspeelwedstryde volgende week plaasvind. Die eindstryd word op Sondag 5 Mei gespeel.