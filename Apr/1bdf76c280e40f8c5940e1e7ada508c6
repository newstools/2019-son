DIE Boland-Kavaliers het hulle veldtog in die SuperSport Challenge op indrukwekkende wyse afgeskop – en dís net die begin. Randall Modiba, afrigter van dié rugbyspan, is verstaanbaar in sy noppies met sy span se sege van 34-6 oor die Oostelike Provinsie. Die kragmeting is Saterdag in die Boland-stadion in Wellington beslis. Die tuisspan was teen rustyd met 17-6 voor. Saterdag wag die Vrystaat-Cheetahs in Paternoster op die Bolanders. Modiba sê: “Die manne se commitment op die verdediging was uitstekend. “Daarby was hulle dissipline goed en hulle het uitstekend gevaar om turnovers te bewerkstellig. “Dis moeilik om spelers uit te sonder, maar ek moet sê, die jong Shilton van Wyk van Saldanha het ’n goeie debuut op regtervleuel gemaak. “Hy is net 19 jaar oud. As die nasionale breier jong talent soek om die Wêreldbeker te wen, kan hy gerus vir Shilton kom haal.” Van Wyk is een van twee klubspelers wat hulle debuut vir die Kavaliers gemaak het. Modiba het ook die loskopstut, Clarence van Wyk, geloof. Dié het in die tweede helfte as plaasvervanger op die veld gedraf. “Ongelooflike talent,” het Modiba gesê. “Met sulke vertonings is ek vol hoop dat ons die nuwe generasie spelers die nodige blootstelling sal gee.” Ongeag wat die telbord aandui, het die manne van die Baai nooit tou opgegooi nie. Hulle het aanhoudend met teenaanvalle vorendag gekom. Die losskakel, Garrick Mattheus, het sy debuut met goeie skopwerk gevier. BOLAND-KAVALIERS: drieë – Patrick O’Brien, Ricardo Duarttee, Andries Viljoen, Wikus Groenewald;  doelskoppe – Garrick Mattheus (2);  strafskoppe –  Mattheus (2). OP: strafskoppe – Richman Gora (2). 