VYF dae sonder water, bendegeweld en moorde wat toeneem en rommel wat ophoop in die strate. Dit is die situasie wat hom in die Baai se noordelike gebiede afspeel. En Athol Trollip, die DA se federale voorsitter, meen dié sake het so skielik agteruitgegaan ná die oorname van die Nelson Mandelabaai-burgemeester, Mongameli Bobani, en sy ANC-beheerde burgemeesterskomitee. Belangrik Trollip het Maandag besoek in die Northerns afgelê. Hy het met inwoners en DA-ondersteuners en -aktiviste gesels om te benadruk hoe belangrik dit is om in die komende tussenverkiesings in wyk 35 en wyk 37 in die Northerns te stem. ’n DA-beheerde koalisieregering is in Augustus laas jaar uit die kussings gelig ná ’n suksesvolle mosie van wantroue in die DA-speaker, Jonathan Lawack. Dit het gevolg nadat die DA se proporsionele raadslid Victor Manyati buite stemming gebly en hom by die ANC en ander opposisiepartye geskaar het. Bobani van die UDM, aanvanklik ’n koalisievennoot van die DA, is daarna tot burgemeester verkies. Trevor Louw (wyk 35) en Neville Higgins (wyk 37) is intussen as DA-wyksraadslede verwyder nadat hulle hulle ook by die opposisie aangesluit het. Gevolglik is die wyke vakant verklaar en sal inwoners op 15 Mei hul kruisies by die stembusse kan trek. Raadslede Helga van Staaden (wyk 35) en Georgina Faldtman (wyk 37) is die DA se kandidate in die komende tussenverkiesing. “Higgins en Louw het die DA en sy koalisievennote uitverkoop en die kiesers van die Northerns en Nelson Mandelabaai in die steek gelaat. “Helga en Georgina dien die DA al oor ’n lang tydperk en het elk ’n goeie track record. “Hulle is skitterende kandidate en sal die gemeenskap daagliks dien,” het Trollip verduidelik. “Dis baie belangrik dat mense gaan stem om te verseker dat die DA in beheer bly in die wyke. “Sedert Bobani en sy koalisie van korrupsie oorgeneem het, het die planne wat die DA in plek gestel het om townships in woonbuurte te omskep, tot stilstand gekom. “Inwoners van die Northerns moes verlede week vyf dae lank sonder water klaarkom – ’n tydperk wat Paasnaweek ingesluit het. “Weens onbekwaamheid, agterlosigheid en ’n tekort aan direkte politieke leierskap het dit die administrasie vyf dae geneem om ’n geblokte filter in ’n toevoerpyp te kry,” aldus Trollip. Hy het bygevoeg dat Bobani en sy ANC-vennote onlangs R100 miljoen uit begrotings vir wyke in die Northerns verwyder het en dat hulle ongevoelige houding teenoor die noordelike gebiede geheel en al onaan­vaarbaar is.