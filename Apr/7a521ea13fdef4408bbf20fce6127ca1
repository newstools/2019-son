AL SPEEL Damian Willemse tans heelagter vir die Stormers, hou hy dik losskakel bly die posisie waarin hy die grootste bydrae kan maak. Die 20-jarige boorling van die Strand het tot dusver in sy vier toetse vir die Springbokke losskakel en heelagter gespeel. Rassie Erasmus, afrigter van die Bokke, het reeds aangedui hy beskou Willemse meer as ’n opsie in die laaste vesting wanneer vanjaar se Wêreldbeker-toernooi in Japan aanbreek. Willie le Roux is Rassie se first choice op heelagter, met Warrick Gelant as sy backup. Handré Pollard is tans die Bok-coach se eerste keuse op nr. 10, met Elton Jantjies as sy adjudant. Willemse was tot dusver net as heelagter vir die Stormers aangewend en sal waarskynlik Saterdag weer in daardie posisie teen die Brumbies op Nuweland ingespan word. Maar toe die uiters talentvolle jong speler vandeesweek gevra is wat sy gunsteling-posisie is, het hy sonder twyfel geantwoord: “Obviously sal ek graag op 10 wil speel, maar ek is tans baie happy om 15 te speel. “Coach Dave (Dawie Snyman) het my baie gehelp met my counter-attack en taktiese skoppe. Ek voel tans optimisties en geniet dit.” Die oud-leerder van Paarl Gimna­sium erken die span se vertonings op toer was nie goed nie, maar hulle het in die oortuigende oorwinning met 41-24 weer hulle voete gevind. “Ja, ons het gesukkel met die groot aantal individuele foute wat ons op die aanval in die opposisie se kwartgebied gemaak het. “Ons het hard daaraan gewerk en seker gemaak almal het meer duidelikheid oor die game plan.” Hy meen dit was net ’n geval dat hulle op die aanval oorhaastig was en meer geduld moes hê. “Teen die Reds en die Blues het ons probeer om dinge te force. Ons het nou daaraan gewerk,” verduidelik Willemse. Wenkultuur Die Stormers is tot dusver vanjaar onoorwonne op Nuweland. Willemse glo daar is geen rede waarom hulle nie daardie wenkultuur by die huis kan voortsit nie. “Ons het sake vir onsself moeilik gemaak deur games te verloor wat ons eintlik moes gewen het. “Laas week was ’n groot confidence booster en ons sal net op laas week se vertoning moet voortbou met nóg ’n oorwinning. “Ses van ons ag oorblywende games is by die huis,” het Duimpie bygevoeg.