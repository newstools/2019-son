ESKOM se load shedding gaan in die hof draai. Die regsfirma De Beer Prokureurs het aangedui hy gaan Eskom namens kleinsakeondernemings hof toe sleep oor verliese wat gely is tydens die onlangse beurtkrag-periode wat besighede lamgelê het. ’n Prokureur van De Beer, Elaine Bergenthuin, sê hulle het tans tussen 200 en 300 besighede en individue wat belangstel om deel van die regsgeding uit te maak. Bergenthuin sê: “Ons assesseer tans die meriete van elke klag wat ons ontvang het, en sal binnekort besluit oor hoe ons regsaksie teen Eskom gaan neem. “Ons glo Suid-Afrika is onder­hewig aan die rule of law en glo semi-staatsinstellings moet ook onderhewig wees aan die wette van die land. Daarom glo ons in die sterkte van ons saak.” Ekonome reken die land het daagliks ongeveer R2 miljard weens beurtkrag verloor. Volgens Bergenthuin is geen spesifieke bedrag wat van Eskom geëis gaan word, al vasgestel nie. In reaksie hierop het Eskom ’n vae verklaring uitgereik waarin die kragvoorsiener sê hy’t ’n elektrisiteitsvoorsieningsooreenkoms met munisipaliteite of individue waarvolgens hy nie ononderbroke verskaffing van elektrisiteit kan waarborg nie. Eskom se verklaring lui: “In terme van die elektrisiteitsvoorsieningsooreenkoms word ons die reg verleen om die verskaffing van elektrisiteit te ontwrig deur óf beurtkrag, óf beplande of onbeplande krag­onderbrekings toe te pas.” Eskom sê verder beurtkrag word landswyd gedoen as ’n beheerde maatreël wanneer die nasionale elektrisiteitsnetwerk onder druk is. Nêrens in sy reaksie maak Eskom egter melding van die beplande siviele regsaksie teen hom nie. Geoff Jacobs, president van die Kaapse Kamer van Koophandel, sê hulle laat die besluit om deel van die lawsuit uit te maak aan individuele besighede oor. Volgens Jacobs trek Eskom reeds finansieel swaar en hy sal nie in staat wees om enige uitbetalings te maak nie. “Ons lede moet self besluit of hulle deel van die aksie wil wees. Wat ons as die chamber graag wil sien, is die vervolging van die executives wat die korrupte besluite geneem het,” sê Jacobs.