’N OP en wakker motoris het die polisie gehelp om twee inmates aan te keer wat die afgelope week uit polisie-aanhouding ontsnap het. Mbongosi Mgoqi (24) en Jason Witbooi (22) is Saterdag in Stormsrivier gearresteer. Kapt. Gerda Swart, ’n polisiewoordvoerder, sê daar word vermoed die twee het in die Kareedouw-omgewing weggekruip totdat hulle besluit het om Saterdag die pad te vat. “Die twee het gehitchhike toe ’n motoris hulle ’n lift offer. Die motoris het hulle herken aan mediaberigte en onmiddellik die polisie in Stormsrivier in kennis gestel.” Die polisie in Stormsrivier het toe ’n roadblock op die N2 opgestel, die voertuig afgetrek en die twee mans gearresteer. Witbooi is in aanhouding vir die moord op die 69-jarige Norman Ludwig. Ludwig is in 2018 op ’n plaas in Joubertina vermoor. Mgoqi dien ’n vyfjaar-vonnis uit vir strafbare manslag. Hulle sal vandag in die landdroshof in Humansdorp vir die ontsnapping uit aanhouding verskyn. Die twee het Dinsdag­oggend ontsnap toe hulle in ’n polisievoertuig vanaf Joubertina na die St. Albans-tronk in Port Elizabeth gebring sou word. By die N2-afdraai van die R62 tussen Kareedouw en Humansdorp het ’n lorrie stadig voor die polisievoertuig gery. Die polisievoertuig moes toe ook stadiger ry. Die twee inmates het toe deur ’n agtervenster van die polisievoertuig geklim en uitgespring terwyl die voertuig beweeg het.