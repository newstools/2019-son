DIE Stormers gaan die fisieke aanslag van die Reds móét afweer as hulle die span van Queensland in die Suncorp-stadion in Brisbane wil klop. Samu Kerevi, kaptein van die Reds, was vanjaar een van Brad Thorn (afrigter) se span se groot troefkaarte. Kerevi vorm veral ’n gedugte kombinasie in die middelveld met die gevaar­like Sefa Naivalu. Hierdie twee spelers is kragtige baldraers en sterk verdedigers. Hulle gaan teen soortgelyke spelers in Da­mian de Allende en Ruhan Nel te staan kom. Die stryd tussen die senters behoort dus een van die groot hoogtepunte van dié game te wees. Die Stormers het laas week met 9-24 teen die Blues in Auckland verloor. Daarteenoor het die Reds met 13-32 teen die Rebels in Brisbane vasgeval. Albei spanne gaan dus als in die stryd wil werp om ’n oorwinning te behaal. Die Stormers het 10 van hulle laaste 13 games teen die Reds gewen. Robbie Fleck (afrigter) se span het egter tot dusver vanjaar gesukkel om drieë te druk. Laas week het die Kapenaars telkemale geleenthede verbrou om punte aan te teken. Reputasie Fleck glo die Reds gaan probeer om sy span met fisieke spel te ontwrig. Fleck se eweknie, Thorn, het in sy speeldae ’n repu­tasie opgebou as ’n uiters fisieke speler. En sedert hy as die coach van die Reds oorgeneem het, het die voormalige All Black-slot sy fisieke benadering tot die spel op sy span afgedwing. Die Stormer-breier het vandeesweek gesê hy verwag dat die Reds gaan probeer om sy span van stryk te bring met fisieke spel. Hy sê: “Hulle het laas jaar (op Nuweland) die heeltyd probeer om ons game te disrupt met off-the-ball spel. Ons was nie baie gelukkig daarmee nie. Ons verwag dat hulle met dieselfde soort taktiek vorendag gaan kom. “Hulle gaan definitief weer ons pak voorspelers probeer teiken én ons voorlangs van stryk probeer bring. “Ons pak speel tans goed en ek is seker dis iets wat hulle gaan probeer doen. “Die Reds is ’n jong span wat ongelooflik hard werk en baie kompeterend op hul tuisveld is. “Hulle gaan moeilik by die huis geklop word.”