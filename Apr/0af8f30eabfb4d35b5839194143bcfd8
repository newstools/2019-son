CAPE Town City se eienaar, John Comitis, draai nie doekies om oor sy gevoelens oor Kermit Erasmus se gedrag nie. Comitis beskou Erasmus, ook bekend as Romeo, se gedrag in Dinsdag se Premierliga game teen Highlands Park as onaanvaarbaar. Die Baaienaar het Highlands se Mothobi Mvala geskop en is toe met ’n rooi kaart van die veld gestuur. Hy gaan nou ’n interne City-verhoor bywoon. City het met 1-1 gelykop gespeel teen die Gautengers. Erasmus se gedrag op die veld is beslis ’n teer punt vir City se baas. Dit skep ook ’n swak indruk, veral vir die jonger spelers by die klub. Erasmus het soos ’n besetene aangegaan deur betrokke te raak by struwelinge op die veld. Hy het eintlik sy City-span se aand bederf. Die Kapenaars kon maklik drie punte uit die game gekry het, wat hulle titel-aspirasies aan die gang sou hou. Dit het uitgedraai in ’n bakleiery, waarna City moes diep delf vir ’n punt. Tog het die span goeie karakter getoon deur vir driekwart van die game met 10 spelers klaar te kom. “Dis totaal onaanvaarbaar dat hy toegelaat het dat sy emosies die oorhand oor hom kry,” het Comitis gister gesê. “Ek het sy frustrasie verstaan omdat hulle hom heeltyd geteister het. “Hoekom die ref hom ook nie beter beskerm het nie, moet ook bevraagteken word. “Wat hy gedoen het, bly onaanvaarbaar en is nie in die goeie gees van die game nie.” City pak die sukkelende Chippa Unit­ed môre in Port Elizabeth se Nelson Man­dela­baai-stadion. Comitis glo die Citizens het ’n gulde kans teen Highlands Park verbrou. “As ons (Dinsdag) drie punte gekry het, was ons nog sterk op dreef. Ons skiet onsself in die voet.”