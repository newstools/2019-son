’N VERMEENDE lid van die Hard Living-bende is Saterdagaand by ’n Kenilworth-vulstasie in Kaapstad vol lood gepomp. Ibrahim “Hiemma” Ishmail­ (46) van Bokmakierie in Athlone is in sy blou BMW geskiet toe hy petrol gaan ingooi het. Ishmail het op die toneel agter die stuurwiel gesterf. Vier verdagtes is kort daarna gearresteer. Die hele skietvoorval is op CCTV vasgelê. Die video het feitlik dadelik viral gegaan. Gebruikers het genoem dat dit soos iets uit ’n fliek lyk. Op die video kan gesien word hoe een verdagte na die motor kom en op Ishmail skiet. Nadat hy klaar is, hardloop hy weg en nog ’n verdagte met ’n gun in die hand kom nader. Die verdagte kom skietend tot by die bestuurder se kant en leun deur die venster en skiet verskeie skote op ’n baie kort afstand op Ishmail voordat hy van die toneel weghardloop. ’n Derde verdagte kan gesien word wat skiet waar hy skuil tussen die petrolpompe. Opmerklik is ’n wit voertuig voor die BMW wat staan en eers wegtrek nadat ’n skieter by die BMW se venster inleun. Die hele toneel het hom afgespeel voor die petroljoggies en ander motoriste wat petrol kom ingooi het. Volgens lt.kol. Andrè Traut, ’n polisiewoordvoerder, het die cops se honde-eenheid die leidrade gou opgevolg. Dit het tot die arrestasie van die vier verdagtes gelei. Traut sê: “Die skietery het omstreeks 18:45 by die garage­ in Punters Way gebeur toe twee mans op die bestuurder van ’n blou BMW losgebrand het. “Die verdagtes het in ’n goue Toyota Avanza van die toneel gevlug. “Die polisie se honde-eenheid het op die skietery gereageer en die Avanza agternagesit, waarna ’n hoë- spoed chase plaasgevind het. Die verdagtes in die Avanza het op die polisie losgebrand en hulle het teruggeskiet. “Die polisie het die mans in Jakes Gerwel Drive by Goodwood vasgetrek. “Die mans van 20, 25, 29 en 35 jaar oud is op die toneel gearresteer. “Daar is twee ongelisensieerde 9 mm-vuurwapens gekonfiskeer en by nader ondersoek is vasgestel dat die voertuig in Kleinvlei gesteel is.” Volgens die cops is die voorval bendeverwant en sal die vier verdagtes binnekort in die hof verskyn. Bespiegelinge doen die rondte dat die skietery verband hou met ’n bevel wat gegee is vir die uithaal van ’n bendeleier twee weke gelede in Athlone. Die verdagtes staan tereg op klagte van moord, poging tot moord, die besit van ongelisensieerde vuurwapens en ammunisie, en die besit van ’n gesteelde voertuig.