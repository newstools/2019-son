DIT is heeltemal te vroeg om die Lions nou reeds af te skryf, meen die kaptein, Malcolm Marx. Só het die Springbok-haker gister gepraat nadat die Brumbies sy span in Canberra met 31-20 geklop het. “Ja, ons het nou twee wedstryde agtereenvolgens verloor, maar dit was baie beter as die vorige naweek teen die Sharks. “As ons van hier af elke naweek gaan verbeter, behoort ons ’n faktor te bly,” sê hy. Die Brumbies was in die rustyd met 19-8 voor, maar die Lions het in die 49ste minuut sterk teruggeslaan toe die losskakel Elton Jantjies ’n losbal in volle vaart opgetel en onder die pale gaan druk het. Die Lions het hulself in die voet geskiet deurdat die tuisspan munt geslaan het uit hulle foute. Vergete Op linkervleuel het Aphiwe Dyantyi weer sy giftige aftrap gewys toe hy in die sesde minuut gaan druk het. Hy was ook goed onder die hoë bal. En op regtervleuel het die byna vergete Ruan Combrinck gewys hy bly ’n faktor as hy spasie kry. Die senter Lionel Mapoe het in sy 100ste Superrugby-wedstryd vir die Lions ’n stewige vertoning ge­lewer. Die Lions mis steeds vir Warren Whiteley. Sy terugkeer kan net wees wat die span nou nodig het. Dié stryd, wat opwindende hardlooprugby opgelewer het, is bederf deur die toeskouers se knaende uitjouery. BRUMBIES – drieë: Lachlan McCaffrey, Toni Pulu, Tevita Kuridrani, Tom Banks, Tom Wright; doelskoppe: Christian Lealiifano (3). LIONS – drie: Aphiwe Dyantyi, Elton Jantjies, Sylvian Mahuza; doelskop: Jantjies; strafdoel: Jantjies.