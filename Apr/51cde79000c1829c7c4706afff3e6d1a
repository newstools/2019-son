DIE kerksaal was stampvol mense en almal se oë was vol trane. Dít was die gevoelvolle manier waarop die gemeenskap gewys het hulle treur saam met Shaygan Simon se ouers oor sy dood. Mense van oral het Woensdagaand saam met die tweejarige Shaygan se ma en pa, Damian Jantjies en Simone Simon, die kind se kort lewe gevier. Dis was duidelik klein Shaygan het in sy lewetjie ’n impak op baie mense se lewe gemaak. Shaygan is laas Vrydag dood nadat hy in Blackheath in ’n drein geval het. Jantjies het saam met sy seuntjie geloop toe dié in die drein beland het. Die beangste pa het hom probeer red, maar dit was vergeefs. Jantjies het selfs in die drein gespring, maar dit was nie genoeg om sy enigste kind te red nie. Die dood het toe reeds vir klein Shaygan op die naam geroep. Jantjies het aan Son vertel hy het alles gegee om sy kind te red, maar dit was asof iets hom na die dood getrek het. Shaygan is in die gedenkdiens deur sy peetma, Ellen Ruiters, beskryf as ’n bondel vreugde wat die huis én die kerk op horings geneem het. Hy het altyd seker gemaak dié wat om hom is, word vermaak. Ruiters het vertel Shaygan se ogies het wakker geblink en hy was baie lief daarvoor om te sing en dans wanneer musiek gespeel het. Sy het onthou: “Wanneer sy ouma se knie gepyn het, sou sy dit uitsmeer. As Shaygan gesien het, sou hy sy hand in die salf druk en sy ouma se knie begin smeer. “Hy sou haar dan vra: ‘Mamma eina?’ “Shaygan was lief daarvoor om onderdeur die hek te klim en dan na ons huis toe te kom. Hy sou homself agter die gordyn wegsteek wanneer daar na hom gesoek word. “Toe sy wegsteekplek ontdek word, het hy hom onder die bed begin wegsteek. “Daar sou hy lê en sing en dan sy eie game weggee.” Ruiters het gesê vandat Shaygan nie meer daar is nie, het die huis stil geraak. Leon Matthews het die preek ge­lewer. Hy het die familie getroos deur hulle te daaraan her­inner dat Shaygan van die begin af aan God behoort het. Matthews het gesê die dag toe Shaygan gedoop is, het God eienaarskap van hom geneem. Hy het gepreek: “Vanaand soek ons antwoorde. Daar sal altyd die hoekoms en die waaroms wees. God het Shay­gan geken toe hy nog in sy ma se moederskoot gevorm is. Daar waar hy nou is, is geen gevaar nie. Hy is in die hande van Jesus. “Hy is geklee met wit klere, want hy is losgekoop deur God se kosbare bloed.” Shaygan sal moreoggend 09:00 vanuit sy ouerhuis in Keeromstraat, Kleinvlei, begrawe word. Die diens word 10:00 in die VGK gehou. 