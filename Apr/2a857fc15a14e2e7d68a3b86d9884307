DIE Chippa United-breier, Clinton Larsen, voel Thabo Rakhale kan die Bafana Bafana-span help. Dít volg nadat Rakhale weer die speler van die wedstryd-toekenning ontvang het vir sy uitstaande ver­toning in Chippa se oorwinning die afgelope naweek oor Wits in die Nedbank Cup. Larsen sê ander afrigters bly hulle spelers nomineer vir Bafana Bafana en daarom meen hy dat hy nie ’n fout sal maak met Rakhale nie. “Rakhale was nog altyd ’n goeie speler, maar sedert ek hier gekom het, het ons klein dingetjies verander aan sy spel en dit help die span nou. Hy is ’n ware staatmaker,” sê hy. Volgens Larsen het hulle net ’n klein bietjie aan sy styl verander. “In die verlede het hy baie terug en na die kante gespeel. Hy is nou baie meer direk en probeer die wedstryd positief beïnvloed deur spelers uit die spel te haal. “Dít is die dinge wat die verskil maak vir Chippa op die veld.” Nóg ’n goeie eienskap wat Larsen noem, is dat hoewel Rakhale meestal as ’n aanvallende speler gebruik word, hy nou ook sy beste doen om te verdedig. “Dis iets wat hy nooit in die verlede gedoen het nie. Nou kom hy terug en help die verdedigers. Dis waarom ek voel hy verdien ’n kans om Bafana-Bafana te kan verteenwoordig. Hy is op die meeste spelers se vlak wat tans vir Bafana speel.” Behalwe vir Rakhale, het Chippa Zita Macheke, ’n verdediger, wat al van die begin af die span se mees gereelde speler is. Sy vertonings het ook reeds van die groter klubs se aandag getrek en Chippa sal moet veg om hom te behou sodra die transfer window weer oopgaan aan die einde van die seisoen. Vir eers sal Rakhale en Macheke weer hulle beste moet doen om Chippa van relegasie te red wanneer hy AmaZulu Saterdag pak.