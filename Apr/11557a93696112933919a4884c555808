PEP Guardiola, Manchester City se bestuurder, het erken hy is verlig dat hulle weer die pas aangee in die Engelse Premierliga. Dis nadat die kampioen diep moes delf om ’n begeesterde Burnley gister op Turf Moor met 1-0 te klop. City se doelevraat Sergio Agüero het die wendoel aangeteken ná die uurmerk. Die Cityzens gee nou met ’n voorsprong van een punt op die tweede geplaaste Liverpool weer die pas aan in die liga. Volgens Guardiola is dit belangrik dat hulle die druk weer op Jürgen Klopp, bestuurder, se Reds-span behou. “Daar is geen maklike wedstryde in die liga nie,” het Guardiola gesê. “Dis waarom ek gelukkig is met die sege. Beheer “Ons het nog twee wedstryde oor en ek is net verlig die Burnley-stryd is nou verby. “Nou kan ons vorentoe kyk na die volgende stryd,” het die Spanjaard bygevoeg. Guardiola reken ál het hulle naelskraap gewen met net een doel, was hulle in volle beheer van die wedstryd. Guardiola-hulle het nou ’n week om voor te berei vir Brendan Rodgers se high-flying span, Leicester City. Dis veral die Reds se fans wat sal duim vashou dat hulle voormalige coach, Rodgers, hulle dalk ’n guns kan bewys deur punte van City te vat. “Maar Leicester het bewys hy het baie talent en ons sal hom nie ligtelik opneem nie,” aldus Guardiola. – Reuters