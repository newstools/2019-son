SCHALK Brits se appèl teen sy skorsing van vier wedstryde het Dinsdag misluk. Die Bulls, driemalige Superrugby-kampioene, gaan nou tot en met 4 Mei sonder hul ervare Springbok-haker se dienste moet klaarkom. Brits se skorsing kom ná hy en sy Sharks-eweknie, Akker van der Merwe, mekaar in Saterdag se wedstryd met die vuiste bygekom het. Die Bulls het die wedstryd 19-16 gewen. Sanzaar se regskomitee, wat bestaan het uit Helen Morgan (voorsitter), David Croft en die voormalige Springbok-stut Lawrence Sephaka, het bevind dat Brits, weens sy betrokkenheid by twee vorige soortgelyke oortredings, hy nie ‘n 50%-afslag op sy straf kan kry nie. Morgan sê in haar bevinding alle beskikbare bewyse is hersien en dat die oortreding ‘n skorsing van ses weke regverdig. “Die bewyse wys dat die speler met meer as een vuishou kontak gemaak het met ‘n teenstander se kop. Die regskomitee het egter die versagtende omstandighede in ag geneem – insluitend dat die speler berou getoon het, aansienlik ervare is, sy optrede uit selfverdediging was en dat hy op die eerste beskikbare geleentheid skuldig gepleit het – en besluit om die straf te verminder." Brits gaan wedstryde teen die Jaguares, die Reds, Stormers en Waratahs misloop. Van der Merwe is slegs vir drie weke geskors. - Sport24