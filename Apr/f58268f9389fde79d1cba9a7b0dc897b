DIT was soete wraak vir die Stormers gister op Nuweland. Nadat die Bulls hulle op Loftus Versfeld ’n loesing van 40-3 gegee het, wou die Kapenaars sake baie graag regstel. Die skare van 19 732 toeskouers het aanskou hoe die tuisspan die Bulls in die skadu van Tafelberg met 24-23 klop. Die laaste keer dat die besoekers van Pretoria in die Kaap kon wen, was in 2011. Albei spanne se pakke voorspelers het verwoed in mekaar ingeklim. Die Stormers se agterlyn het egter met baie meer ondernemingsgees en kreatiwiteit gespeel. Dis veral die agterste driehoek van Damian Willemse, Dillyn Leyds en Sergeal Petersen (asook Seabelo Senatla toe hy vir ’n ruk op die veld was), wat die oog gevang het. Herschel Jantjies het weereens ’n barshou agter die oond gespeel. Hy het op die dag sy eweknie van die Bulls, Ivan van Zyl, oorskadu. Net soos laas week teen die Brumbies, het Siya Kolisi (kaptein) en sy manne oorgenoeg balbesit en gebiedsvoordeel in die eerste helfte geniet. En al het hulle weer nie ál hulle kanse aangegryp nie, het hulle ten minste drie drieë teenoor die twee van die Bulls gedruk. Die Bulls het egter ’n belangrike bonuspunt in die doodsnikke opgetel wat hulle met een punt bo die Stormers op die log hou. Die Stormers pak volgende week die Jaguares, terwyl die Bulls die Waratahs in Pretoria aandurf. Puntemakers: STORMERS – drieë: Sergeal Petersen, Seabelo Senatla, Herschel Jantjies; doelskoppe: Jean-Luc du Plessis (2), Josh Stander, strafdoel: Stander. BULLS – drieë: Ivan van Zyl, Manie Libbok; doelskop: Handré Pollard (2); strafdoele: Pollard (3).