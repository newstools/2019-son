DIE ANC het sy twee wykskandidate vir wyk 35 en 37 in Nelson Mandelabaai-metro bekend gestel. Dit volg nadat raadslede Neville Higgins en Trevor Louw, wat verlede jaar teen die DA gedraai het, se setels as vakant aangekondig is. Albei wyke het aan die DA behoort. Die tussenverkiesings vind op 15 Mei plaas. Die kandidaat vir wyk 37 is Norman Malambo en vir wyk 35 Gary van Niekerk. Babalwa Lobishe, die koördineerder van die ANC se streektaakspan, sê albei kandidate is in die ANC se verkiesingsproses benoem. Probleem-oplossers Hulle geniet ondersteuning van gemeenskappe, ANC-takke, die taakspan en die provinsiale uitvoerende komitee, volgens Lobishe. “Ons is seker hulle sal ons trots maak deur die ANC te verteenwoordig in die tussenverkiesing-veldtogte en in die raad, as hulle gekies word. “Albei individue is harde werkers in hulle gemeenskappe en is bekend as passievolle probleem-oplossers wat reeds pro-aktiewe rolle gespeel het om diensleweringskwessies te hanteer,” sê Lobishe. Die afhandeling van die proses om die kandidate aan te wys, kom nadat pres. Cyril Ramaphosa onlangs in KwaNoxolo by die George Botha-gemeenskapsaal in die Lilian Diedericks cluster ’n draai gemaak het.