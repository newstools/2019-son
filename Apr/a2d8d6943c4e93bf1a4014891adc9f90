DIE Southern Kings kry nou al hoe meer diepte waaruit hulle kan put. Diepte kan volgende seisoen een van die sterk punte van die Kings wees – iets wat hulle dié seisoen gekort het. Dít en ervaring, want Dries van Schalkwyk speel Sondag (15:00) in die Madibaz-sta­dion teen die Dragons van New­port in sy 100ste Pro14-wedstryd. Dié losvoorspeler het vir Italië gespeel nadat hy in 2012 vir Zebre van Parma in die Pro14 begin speel het. Van Schalkwyk het 75 wedstryde vir Zebre gespeel. Hy speel Sondag sy 25ste vir die Kings. Die Kings se breier, Deon Davids, voel met spelers soos Van Schalkwyk en Berton Klaasen (senter) is ’n goeie fondament gelê vir volgende seisoen. Klaasen word dié naweek net die tweede speler wat in 50 wedstryde vir die Kings gespeel het. Schalk Ferreira (stut) het daai mylpaal verbygesteek. Davids dink meer ervare­ spelers en die nuwe eienaars wat die franchise onlangs oorgeneem het, kan bydra daartoe dat die span die nuwe seisoen in ’n goeie posisie afskop. Davids sê: “Dit lyk goed, veral aangesien van die spelers nou al twee Pro14-seisoene agter die rug het. Pad “Hulle weet wat voorlê en hoe om dit te hanteer, en met die nuwe eienaars se ondersteuning voel ek ons kan regtig optimisties wees.” Die Kings het elke seisoen met ’n klomp nuwe spelers begin omdat van die spelers die pad gevat het. Maar dit lyk nou of ’n stewige fondament gelê word danksy die nuwe eienaars. Davids sê hy hoop die nuwe eienaars bied die Kings ’n stewige basis waarop hulle kan bou, want onsekerheid was een van die probleme. Van Schalkwyk sê ook hy voel die nuwe eienaars sal ’n verskil maak. Spelers soos CJ Velleman, sê hy, hoef nou nie die franchise te verlaat nie, want die Kings bied hulle nou ’n toekoms.