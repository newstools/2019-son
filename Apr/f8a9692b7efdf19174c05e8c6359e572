ROBERTSON. – Ná vyf dekades gaan sy uiteindelik haar een suster ontmoet. Son het vroeër in ’n kort beriggie vertel Rachel Lakey (61) wil met haar twee susters herenig word. Hulle was ses kinders wat destyds ná hulle ouers se dood in pleegsorg geplaas is. Lakey het gesê sy het deur die jare self haar drie broers gevind. Sy was nog op die spoor van haar twee susters, Katriena en Maria Meyer, maar kon hulle nêrens kry nie. Gister het Lakey Son baie opgewonde gekontak en gesê iemand het haar gephone nadat hulle die beriggie in die koerant gelees het. Dit was al redelike ou nuus toe die persoon die koerant onder oë kry, maar hulle het sommer onmiddellik geweet van wie gepraat word. Lakey het vertel die persoon het haar toe onmiddellik gebel en gesê sy ken Maria vetterig. “Ek was so bly en kon toe self met my suster praat,” het die ekstatiese Lakey gesê. Traan Sy onthou Maria was ’n pap baba toe sy weggeneem is. “Ek sal haar nou uiteindelik ná al die klomp jare vir die heel eerste keer ontmoet,” het Lakey met ’n traan in die oog gesê. Hulle ontmoet mekaar die naweek by haar huis. Volgens haar hoop sy om binnekort ook vir Katriena te ontmoet, as sy nog leef. Lakey wil Son daarvoor bedank dat die koerant ’n berig geplaas het sodat sy met haar suster herenig kan word. Mense wat weet waar Katriena haar bevind, kan Lakey by 073 316 5634 bel.