DIE land is die afgelope week weer geruk deur nog ’n wrede en siek kindermoord. Klein Orderick Lucas, skaars twee jaar oud, het op 24 Maart verdwyn. Sy lyk is Dinsdag in ’n drein naby sy huis in Eersterivier gevind. ’n Man is vir sy moord gearresteer. Irvinisha Brooks, 12 jaar oud, het verlede Saterdag in die Baai gesterf toe sy in bendes se kruisvuur beland het. Op 26 Maart is Delvina Europa, ses jaar oud, se liggaam in bosse in die stil Morawiese dorpie Elim ontdek. Sulke moorde maak gewoonlik gemeenskappe só kwaad, hulle wil die gereg in eie hande neem. Maar wat doen ons as gemeenskappe om dié soort wreedheid in ons eie midde te voorkom? In al drie gevalle is die moordenaars bekend aan die mense. Orderick se ma het self vertel sy het hom al vele kere in die sorg van sy vermeende moordenaar gelos. By vorige geleenthede het Orderick huis toe gekom met ’n mond vol sere, ’n beseerde arm en kneusplekke. In een geval is vier van sy onderste tande lewendig getrek. Hoekom is dié goed nie toe al aan die polisie of social workers gerapporteer nie? Delvina het net voor haar verdwyning met ander kinders in die pad gespeel. ’n Mansvriend van haar pa het haar weggelok en die bosse ingeneem. Iemand moes hulle gesien het, maar waarom is daar nie onmiddellik opgetree nie? Irvinisha is die soveelste onskuldige persoon wat in bendes se kruisvuur beland. Mense in die gemeenskap ken die gangsters, maar wil hulle om verskeie redes nie by die polisie gaan verklap nie. As hulle sou, sou Irvinisha en die talle ander vandag nog op aarde gewees het. Ds. Regina Jacobs het in Irvinisha se roudiens gesê: “Ons moet ons skaam oor ons siekte van liefdeloosheid. Die bendes (en ander moordenaars) bring hulle hartelose optrede na vore endie gemeenskap doen niks.”  Dit laat ’n mens dink.