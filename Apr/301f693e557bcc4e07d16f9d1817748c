DIT gaan dié week in Pretoria die oomblik van waarheid vir drie beseerde krieketspelers wees. Die veelsydige JP Duminy en die snelboulers Lungi Ngidi en Anrich Nortjé sal dan moet wys hulle is fiks om Suid-Afrika volgende maand in die Wêreldbeker-toernooi in Engeland en Wallis te verteenwoordig. Suid-Afrika se spanbestuurder, dr. Mohammed Moosajee‚ het kwaai wal gegooi teen die beskuldiging dat die Proteas die groot toernooi met beseerde spelers gaan aandurf. Hy het voorspel Nortjé (skouer), Ngidi (linkersy)‚ Duminy (skouer), Tabraiz Shamsi (laerug) en Andile Phehlukwayo (regtervoet) sal almal binnekort perdfris wees. Ngidi, Duminy en Nortjé gaan saam met die afrigters Vincent Barnes en Shukri Conrad by Krieket Suid-Afrika se High Performance Centre werk om die beserings heeltemal af te skud. “So ’n maand gelede het Ngidi ’n spier in sy linkersy beseer. Hy kom al mooi reg. “In Pretoria sal hy begin om al hoe meer te boul om hom gereed te kry vir mededingende krieket,” het Moo­sajee verduidelik. Nortjé het sy skouer meer as ’n maand gelede in die reeks teen Sri Lanka beseer. Hy raadpleeg sedertdien gereeld ’n spesialis in Kaapstad en sal ook verder in Pretoria dopgehou word. Duminy volg ’n streng program in Kaapstad om sy skouer te versterk. Hy sal na verwagting in wedstryde by die Akademie in aksie wees en behoort ook binnekort vir die Cape Cobras T20-krieket te speel. Shamsi ondergaan behandeling vir ’n besering aan sy laerug. Hy is aan die Titans se T20-span onttrek, maar sal glo reg wees wanneer die Proteas op 12 Mei met ’n week lange oefenkamp in Kaapstad begin. Phehlukwayo was ’n ruk met sy voetbesering buite aksie, maar het reeds weer vir die Dolphins in die T20-reeks begin speel. As daar nog twyfel oor die beseerdes is wanneer die oefenkamp begin, sal die Proteas plaasvervangers ernstig moet oorweeg.