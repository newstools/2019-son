DIS nooit te laat om iets te bereik nie. Johnson Mosia (59) van Kalksteenfontein leef hierdie woorde nou uit. Nou het sy grootste droom waar geword en sy talent kan aan die groot klok gehang word. Mosia is ’n talentvolle kunstenaar wat jare gewag het op die geleentheid vir ’n heel eerste solo-kunsuitstalling. Dis nou sy beurt in Kaapstad se Sentrale Biblioteek. Sy inspirerende kunswerke word daar uitgestal tot einde April. Mosia het sy kuns deur die jare wel in groepuitstallings ten toon gestel, maar dis die eerste keer dat net sy werke uitgestal word. Hy praat sag as hy sê: “Dit was ’n droom vir baie, baie jare toe ek al begin verf en teken het. Dit het net ’n bietjie langer gevat, maar nou is ek hier.” Mosia sê hy teken al van ’n jong ouderdom af en kan nie presies onthou hoe oud hy was toe hy besef het hy het ’n kunstalent nie. Die werke wat vertoon word, is sketse met pen en ink. Hieroor sê hy: “Ek weet net wanneer ek ’n pen of potlood optel, sal ek altyd met ’n skets begin. Ervaring “Ek was altyd besig om iets te teken of verf. Niks spesifieks nie. Ek skets dit wat in my verbeelding is.” Mosia het hom ná skool by die Ruth Prowse College of Arts and Design in Kaapstad aangesluit. “Dit was ’n ongelooflike ervaring. Dit het gelei tot my vryskut-illustrasiewerk vir verskeie opvoedkundige publikasies en ek werk steeds as ’n vryskut,” sê hy. As jong man het Mosia dit geniet om te fliek. Hy was ook versot op comics en het inspirasie gekry uit koerante. “Vandag word ek steeds deur flieks, boeke en magazines geïnspireer, maar ook deur daaglikse gebeure en my eie ervarings.” Hy sê mense moenie toelaat dat hulle omstandighede hulle toekoms bepaal nie. “As jy iets wil bereik, kan jy. Jy moet net bereid wees om hard te werk en jou kop hoog hou. Ons almal kan ons ideale verwesenlik,” meen hy. Al sy kunswerke is te koop.