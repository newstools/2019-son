DIE Wes-Kaapse onderwysdepartement (WKOD) sê hy sal altyd help waar daar ’n groei in leerdergetalle is. Son het vroeër vanjaar berig oor meer as 100 leerders by die Laerskool Matroosbergweg wat in ’n tent klas gekry het. Son het onthul hoe die leerders by dié skool in Belhar die ongemaklike omstandighede in die warm tent moes trotseer. Lillian Miller, voorsitter van die skool se beheerliggaam, het destyds gesê die skool moet R10 000 per maand uit sy eie sak betaal om die tent te huur. Vandeesweek het Son gesien die tent is weg en die leerders gaan skool by die nabye Logos Assembly of God. Twee onvoltooide strukture was by die skool sigbaar. Daar was geen kontrakteurs op site nie. Past. Albert Wiggins sê hulle kerk help die skool met klasruimte vir die leerders totdat die twee mobiele klaskamers voltooi is. ’n WKOD-woordvoerder, Bronagh Hammond, bevestig dié departement het ’n maatskappy gekontrakteer om twee mobiele klaskamers by die skool te bou. Hammond sê: “Ek kan bevestig dat die mobiele klaskamers daar opgerig word. “As jy kan onthou, die skool het in die begin van die jaar ekstra graad-R leerders by die skool ingeneem. “Die WKOD probeer help met akkommodasie in gemeenskappe waar daar ’n groei in die getal leerders is.” Dankbaar Miller het aan Son gesê die skool is dankbaar vir die hulp, hoewel die skool al twee jaar gelede vir drie klaskamers gevra het. Sy het verder gesê: “Ons is dankbaar vir die kerk wat help. “Ons is ook dankbaar aan Son, want dis deur Son se beriggewing dat die dringendheid van die saak beklemtoon is.” “Dis ook hoe die kerk bewus geword het van die situasie.” Miller sê: “Dis baie moeilik om kinders weg te wys wat wil leer.”