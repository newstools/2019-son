DRIE mans tussen 20 en 30 jaar oud is gister in Parow­vallei gearresteer en van gewapende roof aangekla. SAPD-lede van Parow se misdaadvoorkomingseenheid was op patrollie in die Parowvallei-omgewing toe hulle info oor die drie misbaksels kry. Lede van die publiek het die cops voorgekeer en ingelig oor ’n rooftog wat in ’n nabygeleë winkel aan die gang was. Omstreeks 11:00 het hulle by die sakeperseel op die hoek van Prinsloo- en Hofmeyerstraat opgedaag. Toe die drie mans die polisie gewaar, het hulle skielik hulle mammie hoor roep. Maar wegkom was min. Die polisie het hulle te voet agternagesit en gearresteer. Pistool Kaptein FC van Wyk, ’n polisiewoordvoerder, bevestig een van die mans het ’n gelaaide 9 mm-pistool in sy besit gehad. Verskeie gesteelde items, insluitend twee selfone, talle pakkies sigarette en ’n onvermelde bedrag kontant is ook by die mans gevind. Die drie mans sal Maandag in die Bellville-landdroshof verskyn.