WAS Reghard Groenewald vatbaarder om sy vriend se ma te vermoor omdat hy daagliks, aan en af, dagga en ste­roids gebruik het? Dis van die vrae wat gister in die Kaapse hooggeregshof uitgekom het waar slotbetoë in die saak oor die moord op Hilary van Rooyen ge­lewer is. Groenewald (25) het al erken hy’t Van Rooyen (52) van hom af weggeslaan toe sy by hom aanlê. Hy het gesê sy bedoeling was nie om haar te vermoor nie. Van Rooyen is op 9 Mei 2017 met ’n potplanthouer in haar spoghuis in Eversdal in Durbanville doodgeslaan. Haar jonger seun het op haar lyk in ’n plas bloed afgekom. Groenewald is ’n self­erkende daggakop. Hy het gesê hy het ook af en toe steroids gebruik. Sy lawyer, Ross McKernan, het gister aan die hof voorgehou Groenewald het geen bedoelinge gehad om die ma van twee te vermoor nie. “Al getuie wat die hof voor hom het, is Groenewald. Die staat sê die hof moet sy getuienis verwerp, maar watter ander bewyse het ons? “My kliënt is nie op daardie noodlottige oggend na Van Rooyen se huis om te moor nie. Daar is geen bewyse daarvoor nie.” Adv. Evadne Kortje, die staatsaanklaer, het gesê Groenewald het uitgehaak nadat Van Rooyen gedreig het om almal te sê hy was agter haar lyf aan. Regter Derek Wille het baie vrae vir McKernan en Kortje gehad. “Daar is beserings wat nie verduidelik is nie. Dié aan haar oog, kakebeen en nek. Hoe verduidelik jy dit?” McKernan het geantwoord daar is geen verduideliking daarvoor nie. “Al wat my kliënt onthou, is dat hy haar twee of drie keer met ’n glas-potplanthouer oor die kop geslaan het. Hy het ook nie eens geweet waarna hy gryp nie.” Van Kortje wou Wille weet wat die rede vir die aanval was. “Was dit ’n gestry oor geld, ’n misverstand of wat?” het Wille gevra. Dié vraag kon ook nie beantwoord word nie. Wille het beklemtoon McKernan moet onthou Groenewald het gekies om dagga en ander middele te gebruik. Uitspraak sal op 2 Mei gelewer word.