Dié detail het gister in die Bredasdorp-landdroshof uitgekom waar haar vermeende killer én verkragter, Reagen Zietsman (35), verskyn het. Delvina is op 24 Maart laas lewend gesien – glo saam met Zietsman. Fontein Haar halfnaakte lyk is twee dae later, kilometers van die gemeenskap, in die beboste gebied aan die buitewyke van Elim, gevind. ’n Lid van die Elim-gemeenskapspolisiëringsforum (GPF) het op haar lyk afgekom in ’n fonteintjie bekend as “die ­Here se fontein”. Die GPF van dié sendingdorpie, asook Elim se Morawiese kerkraad, het petisies by die hof ingedien oor hoekom Zietsman nie op borgtog vrygelaat moet word nie. Gemeenskapslede van Bredasdorp en Elim het buite die hof betoog teen borgtog vir Zietsman. Zietsman het toe sy borgtogaansoek laat vaar. “Die gemeenskap is steeds erg getraumatiseer en sukkel om dit te verwerk. “Ons is tans in rou, veral omdat so ’n afskuwelike daad teenoor ’n kleuter nog nooit in ons dorp plaasgevind het nie.” Volgens die GPF is die gemeenskap stadig besig om te genees, maar Zietsman se opwagting sal geneeste wonde weer oopkrap. Hulle is ook van mening dat die risiko groot is dat die gemeenskap hom sal aanval. Die kerkraad is ook baie besorg oor hul bejaarde inwoners en sê ook dat jong kinders se veiligheid in die gedrang sal wees as Zietsman borgtog sou kry.