FC PORTO was gister die vinnigste uit die wegspringblokke in vanjaar se o. 19-Bayhill Cup. Dis toe dié nuweling in vanjaar se bekende jeugtoernooi vir die eerste opskudding gesorg het. Porto het die 2017-Coke-wenner, Hout Bay, met 1-0 in sy spore gestop. Die uitslag is beslis ’n verrassing, want Hout Bay spog met ses spelers in sy huidige span wat twee seisoene ge­lede sukses met sy destydse afrigter, Dominic Isaac,s behaal het. Dié jaarlikse Paastoernooi vir o. 19-spelers vier vanjaar sy 30ste bestaansjaar en het gister op ’n winderige Ericapark in Belhar afgeskop. Die finals vind Maandag plaas. Die plaaslike span van Silver Spurs, wat in die sogenaamde group of death geloot is (saam met Mamelodi Sundowns en Ajax Cape Town), het hulle veldtog ook op die bes moontlike manier begin. Dis toe hulle die span van Black Birds met 2-0 ore aangesit het in ’n groep C-stryd. Die openingswedstryd van die toernooi, tussen Everton en Blue Downs Spurs (groep B), het nie veel aksie of opwinding opgelewer nie. Die ironie is, albei die plaaslike spanne besef nie hoe ’n uiters goeie kans hulle staan om die groep te domineer nie. Groep B is sekerlik een van die maklikste groepe – die gasheer, Bayhill, en D&G Orient is in dié groep. Die span wat die hongerste gaan wees, behoort as wenner uit die groep te tree. Daar was ook groot belangstelling in Santos se wedstryd teen Nova Nacional. Dié twee spanne het mekaar egter “uitgekanselleer” en die verwagte aksie en opwinding het toe nie gerealiseer nie. Santos sal beslis sy sokkies moet optrek as hy ver in die toernooi wil vorder. Die span van Greenwood het sy veldtog op ’n wen-noot afgeskop toe hy Bayview FC met 2-0 geklop het. Die toernooi-direkteur, PJ Williams, was verlig ná ’n suksesvolle eerste dag. “Nou hoop ons net die weer speel ook saam,” het Wil­liams gesê. “As daar goeie sokker gespeel word, verwag ons die 30ste verjaardag sal inderdaad ’n memorable een wees – veral met die entertainment wat op toeskouers wag,” het hy bygevoeg.