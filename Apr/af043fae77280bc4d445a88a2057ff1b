DIS duidelik Robbie Fleck vat Juarno “Trokkie” Augustus vir ’n pop. Trokkie is ’n uiters talentvolle jong losvoorspeler wat in 2017 as die beste speler van die toernooi aangewys is in die Wêreldbeker-toernooi vir o. 20’s. Nes Engeland se agsteman Billy Vunipola het hy die vermoë om verwoesting te saai wanneer hy in besit gestel word. Die 21-jarige speler sal egter môre ’n tweede agtereenvolgende week op die Stormers se toer in Australasië sake van die kantlyn moet dophou. Die Stormers het tot dusver ál drie hulle games op die toer verloor en hulle kom môre­ in hulle laaste toerwedstryd teen die Rebels in Melbourne te staan. Fleck, die Storm­ers se coach­, het besluit om Augustus nie van meet af aan teen die Rebels in te span nie. Met die Stormer-kaptein, Siya Kolisi, wat volgens Springbok-protokol teruggekeer het na Suid-Afrika, was die verwagting dat Fleck Augustus op agsteman sou inspan, met Jaco Coetzee wat die nr. 6-trui in Kolisi se afwesigheid sou dra. Die Stormer-mentor het egter besluit om ’n slot, Ernst van Rhyn, in Kolisi se plek in te span. Kobus van Dyk gaan die nr. 7-trui dra, met Coetzee wat op agsteman bly. Volgens Fleck wou hy Augustus graag in die beginspan gekies het, maar met ál die be­serings onder die voorspelers was dit egter net nie moontlik nie. “Met Siya wat rus, wou ons Jaco op nr. 6 probeer, maar beserings het ons planne in die wiele gery,” het Fleck gister in ’n telekon­ferensie uit Melbourne verduidelik. “Ons het vier van ons voorste lynstaan-voorspelers die afgelope maand verloor. “Ons moes iets aan die saak doen om daardie probleem op te los. “Ernst bied ons ’n ekstra opsie in die lynstane. Hy en Kobus van Dyk gaan die lynstane vir ons teen die Rebels lei.” Met Kolisi wat nie beskikbaar is nie, gaan Steven Kitshoff die Stormers die eerste keer in sy loopbaan aanvoer. Volgens Fleck is die Springbok-loskopstut ’n belangrike lid van sy leiersgroep. Bestendig “Steven was die obvious keuse vir ons as kaptein. Net soos Pieter-Steph du Toit is hy ’n stil man wat deur sy voorbeeld met sy spel lei. “Hy het baie as speler in Frankryk gegroei. By sy terugkeer na Suid-Afrika het hy gevra om meer van die leierskaprol aan te neem. Hy wou nie noodwendig die kaptein wees nie. “Hy is bestendig in sy vertonings op en van die veld af. Hy het nie net ’n goeie verhouding met die jonger spelers nie, maar die meer ervare spelers het ook groot respek vir hom.” Al sukkel die losskakel Jean-Luc du Plessis sedert sy terugkeer van ’n besering met sy peil, het Fleck besluit om stééds met hom in die nr. 10-trui te volhard. Daar is ’n gevoel dat Da­mian Willemse baie doeltreffender op losskakel sal wees. Die 20-jarige gaan egter môre weer die laaste vesting saam met Dillyn Leyds en Sergeal Petersen in die agterste driehoek beman. Seabelo Senatla is op die bank ingesluit.