POSITIEF en kalm. Dís hoe die Warrior-krieketspan die weg­wedstryde waarmee hy in die T20-reeks sal wegspring, wil benader. So sê die Warriors se kaptein, Jon-Jon Smuts. “Om met drie weg­wedstryde te begin, is taai, maar ook opwindend,” sê Smuts. “ ’n Mens moet die uit­daging positief benader, want jy kan momentum kry met oorwinnings in wegwedstryde. “Dit bied ons die geleentheid om die positiewe styl wat ons graag wil speel, te volg, maar daarvoor moet ons die basiese take reg uitvoer.” Die Warriors wil dié seisoen op ’n hoë noot afsluit nadat hulle wisselvallig in die ander weergawes van die spel vertoon het. Smuts sê: “Dis ’n baie belangrike reeks vir ons. Ons kry nóg ’n geleentheid om ’n trofee te verower.” Die Warriors speel vanaand­ in hul tweede wedstryd teen die Knights in Kimberley. Dis nadat hulle die eerste wedstryd Vrydag teen die Titans volgens die Duckworth-Lewis-metode (DLS) met vier lopies gewen het. Smuts sê daar is nie so iets soos maklike wedstryde nie. En veral omdat die Knights sal wil terugslaan ná ’n nederlaag teen die Dolphins, lê ’n moeilike een voor. Teen die Titans was die Warriors met die bal en veldwerk nie op hulle beste nie. Hulle was gelukkig dat hulle teen ’n span soos die Titans weggekom het daarmee. Smuts was vol lof vir die aanvangskolwers, Gihahn Cloete en Matthew Breetzke, se goeie vertoning. Dié twee sal weer vir ’n stewige opening moet sorg – een waarop Smuts, Marco Marais en Sinethemba Qe­shile kan voortbou. Deurgeloop Lutho Sipamla was die Warriors se beste bouler teen die Titans, maar van die ander boulers het lelik deurgeloop. Sipamla meen hy behaal welslae omdat hy by sy boulplanne hou. Sipamla sê: “Solank ’n mens by jou planne hou, sal jy beloon word. “In my wedstryde vir die Proteas het ek geleer om kalm te bly onder druk.” ) TV-uitsending vanaf 18:00 op SuperSport 8.