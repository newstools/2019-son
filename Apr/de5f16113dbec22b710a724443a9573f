CRISTIANO Ronaldo het Saterdag geskiedenis gemaak toe hy sy span, Juventus,  gehelp het om die Serie A te wen deur Fiorentina te klop. Ronaldo het met hul oorwinning van 2-1 die eerste speler geword om die Engelse Premierliga, La Liga (die Spaanse liga) en Serie A te wen. Hy het drie Premierliga-titels gewen met Manchester United voordat hy hom in 2009 by Real Madrid aangesluit het. Hy het twee La Ligas met Los Blancos gewen. Die Old Lady het die eerste span vanuit die top vyf Europese ligas geword om agt agtereenvolgende liga-titels te wen. Ronaldo se bydrae tot die Bianconeri  vir hierdie seisoen sluit in 19 doele in die liga. Hy het ook met sy ses doele (wat 'n driekuns insluit) Juventus tot in die kwarteindstryd van die Champions League gehelp. Juve is verlede Woensdag deur Ajax uitgeskakel. Die Italiaanse kampioene het met 2-3 (die eerste been was 1-0 in Juve se guns)  oor twee bene verloor. Ronaldo het die eerste doel van die tweede been aangeteken.