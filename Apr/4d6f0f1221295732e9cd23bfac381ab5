CHRISTIAN Eriksen is een van vier sleutelspelers van Tottenham wat ’n geskiedenis het met Ajax Amsterdam. Toby Alderweireld, Jan Vertonghen en Davinson Sánchez is die ander spelers wie se wortels ook diep lê met die Nederlandse sokkerreus. Dis ook juis waarom daar verwag kan word dat die kwik outomaties sal styg wanneer dié spanne vandag in die Wembley-stadion uitdraf. Dis vir die eerste been van die Champions League se halfeind. Ajax beoog om die gloriejare terug te bring nadat hy sy eerste semi sedert 1997 gehaal het. Maar Spurs, wat in hulle vierde Champions League-kompetisie agtereenvolgens meeding, voel die tyd is ryp om met Europa se groot visse te gesels. Spurs se bestuurder, Mauricio Pochettino, is oortuig daarvan dat sy Tottenham-span die vermoë het om met Europa se elite te kompeteer. “Tottenham is ’n ware aanspraakmaker vir groot dinge,” het Pochettino aan Reuters gesê. “Ons moet nou begin dink aan ’n nuwe hoofstuk en era vir Spurs. Ons moet ons ook soos ’n groot klub gedra. “Die ding van ’n groot klub is dat hy sy grootnaam-spelers kan behou én sukses jag,” het die Argentyn afgesluit. Hy jag sy eerste sukses met Spurs sedert sy aanstelling