KLASSE by die Nelson Mandela-Universiteit (NMU) in die Baai gaan vandag voort soos normaal. Werk by dié instansie het verlede week tot stilstand gekom toe studente twee dae lank betoog het. Die universiteit sê ’n ooreenkoms is bereik toe die studenteraad en die universiteitsbestuur Donderdagmiddag vergader het. In ’n verklaring sê die NMU die betrokke partye het vergader nadat die studenteraad ’n petisie oorhandig het wat verband hou met veral die National Student Financial Aid Scheme (NSFAS) en studente-akkommodasie. Die universiteit sê ná ’n proses van spesiale appeals is terugvoer van die NSFAS ontvang dat ’n verdere 420 studente befondsing sal ontvang en dus kwalifiseer vir verblyf. Die studente is ook ingelig oor die universiteit se planne om ’n shuttle-diens in te stel en nog verblyf op die kampus in die Baai en George te bou. In die verklaring sê die universiteit hy respekteer die studente se regte. Hy het gevolglik ook sy platforms en strategieë vir samesprekings tussen studente en die bestuur vermeerder. ’n Beleid hieroor is in konsultasie met die studenteraad saamgestel en reeds goedgekeur. Luidens dié beleid moet studente in die toekoms eers al die beskikbare stappe volg voordat hulle mag oorgaan tot betogings. As al die stappe nie gevolg sou word nie, sal die instansie voortgaan om interdikte teen betogende studente te kry. Son het verlede week berig die polisie het rubberkoeëls geskiet op oproerige studente toe honderde studente betoog het oor beweringe dat studente buite moet slaap en nie toelae ontvang nie. Die betogers is ook ongelukkig oor ’n chaotiese shuttle service. Albei ingange na die kampus is met brandende tyres versper. Woedende studente het polisielede met klippe bestook.