WAAROM was ’n fikse Wiehahn Herbst nie Saterdag op die Bulls se plaasvervangerbank teen die Jaguares op Loftus Versfeld nie? Dít is die vraag wat fans van die span gal laat braak. Herbst het verlede Maandagoggend fiks, sterk en gesond by die Bulls se oefening opgedaag. Nadat hy vier jaar lank vir Ulster gespeel het, het die oorsese media hom die “sterkste stut in Europa” gedoop. Die Bulls se afrigter, Pote Human, het egter besluit om Coenraad van Vuuren op die bank te kies. Gewoontemisdadiger Van Vuuren, wat nie ’n sterk skrummer is nie, het in die 76ste minuut die soveelste geel kaart van sy loopbaan gekry. Dit was die span se finale doodskoot. Hy is niks meer as ’n gemiddelde klubspeler nie. Op sosiale media gons dit. Ene Koos van Staden skryf: “Van Vuuren is ’n gewoontemisdadiger met skokkende statistiek van strafskoppe en geel kaarte. “Stuur hom net weg. Sluit die hekke en hou hom van die veld af. Moet Herbst eers ’n visum kry voor hy kan speel?” vra hy sarkasties.