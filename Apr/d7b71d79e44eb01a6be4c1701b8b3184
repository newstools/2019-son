AS JY dink jy kan dié Paasnaweek dikgesuip ry en daai hot cross buns blameer, maak jy jou laat. Dit gons omtrent in die sosiale media nadat ’n video gister viral gegaan het waarin twee verkeersbeamptes op hul Dräger-alkoholtoetser ’n positiewe uitslag vir dronkenskap kry nadat die een ou in blou ’n hot cross bun geëet het. Die video is deel van die verkeersdepartement se opleiding vir die Paasnaweek wat voorlê. Die clip is aanvanklik deur die Nelson Mandelabaai-munisipaliteit in die Oos-Kaap bekend gestel. Die Stad Kaapstad het kort daarna sy eie soortgelyke video gemaak. JP Smith, die Stad se mayco lid vir veiligheid en sekerheid, het aan Son bevestig die gis in die Paasbolletjies kan wel ’n lesing gee wat wys jy het gedrink. Smith waarsku bestuurders egter hulle moenie dink hulle kan nou gesuip op die paaie ry en dan wil voorgee hulle het hulle dik geëet aan hot cross buns nie. Volgens Smith sal jy net ’n hoë lesing kry as jy pas ’n Paasbolletjie geëet het. Hy verduidelik: “Enige eetgoed wat gis bevat, slaan onmiddellik oor na etanol, ’n soort alkohol. “As jy positief toets en sê jy’t hot cross buns geëet, sal ons verkeersbeamptes net tien minute wag en jou dan ’n tweede keer toets. “As die toets dan steeds positief is, sal ’n bloedtoets op die spot gedoen word. “Ons sal ook luister na hoe jy praat en kyk of jy rondval of nie. “Mense wat wil voorgee hulle het ’n hot cross bun geëet, gaan nie so maklik daarmee wegkom nie.” Intussen spog Checkers sy hot cross buns is nou omtrent famous oor die viral video en dit verkoop soos daggakoekies. Patti Quinton, ’n woordvoerder van Checkers, sê hulle word oorval deur verbruikers wat op soek is na hulle resep. Quinton sê: “Die verbruikers wil groot bestellings plaas. “Hulle wil hê dat die hot cross buns ook in ons drankwinkels verkoop moet word en vra selfs dat dit regdeur die jaar beskikbaar moet wees.” Quinton sê Checkers bevestig sy nou beroemde hot cross buns is alkoholvry. Vrugte Die Paasbolletjies word glo met steengemaalde meel en natuurlike bestanddele van die beste gehalte gemaak. Quinton skryf die valse positiewe uitslag van dronkenskap toe aan die gis en vrugte in die buns. Hy sê daar is ook in Januarie in Australië berig oor ’n onakkurate lesing met die Dräger-toestel. 