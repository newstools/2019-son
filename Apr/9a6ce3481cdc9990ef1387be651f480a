DIE Nasionale Eerste Liga (NFD) is nou wel nie op dieselfde vlak as die Engelse Premierliga (EPL) nie, maar nes die EPL stuur die NFD ook op ’n opwindende en spannende einde af. En aan drama is daar geen gebrek nie. Voordat daar van Stellenbosch se titeldrome gepraat word, moet sy buurspan Ajax Cape Town se mislukking eers gehighlight word. Ajax het die ergste moont­like stryd gekies om ’n af dag op die veld te hê in sy aanslag vir ’n plek in die promosie/­relegasie-uitspeelreeks. Dis toe Uthongathi die Urban Warriors in Sondag se liga-stryd in die Athlone-stadion bloed­neus geslaan het. Selfs met ’n bietjie geluk het Ajax homself in die voet geskiet toe hy met 1-2 vasgeval het. En dít nadat Ajax met die rustyd met 1-0 voorgeloop het. Daar is egter nog hoop vir Andries Ulderink, afrigter, en sy Ajax-span om die playoffs te haal. Maar Ajax móét nou sy laaste wedstryd, teen Mbombela United, wen om te verhoed dat Tshakhuma Tsha Madzi­vhandila hom verbysteek vir die playoffs. Wat Stellies betref, was dit business as usual toe die NFD-voorloper sy buurspan Cape Umoya United met 3-0 kafgedraf het. Stellies pak Maccabi FC Sondag in sy laaste stryd in sy vesting, Idas Valley, en die verwagting is dat Steve Barker, afrigter, se span die beker voor sy passievolle tuisskare omhoog gaan hou. Wat Ubuntu FC betref, sal die span van Vladislav Heric sy laaste stryd teen Royal Eagles moet wen en hoop dat die ander uitslae gunstig verloop. Dis ál hoe Heric-hulle relegasie gaan vryspring. Ubuntu (31 punte) is in ’n driestryd met Jomo Cosmos (32) en Real Kings (33) om relegasie vry te spring. Wees verseker, die vonke gaan Sondag bo- en onderaan die punteleer weer behoorlik spat wanneer die NFD-seisoen afsluit. NFD Wrap verskyn elke Woensdag. Drop vir my ’n mail by seraj.jones@son.co.za en sê wat julle dink!