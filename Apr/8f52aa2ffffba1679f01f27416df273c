DIE Paasnaweek het vir ’n Baaise familie in ’n nagmerrie ontaard toe ’n 13-jarige geestelik gestremde seun in ’n shack verkool het. Morné Buys van Korsten en sy ma, Monique, het by sy ouma in die informele nedersetting Vastrap gekuier. Monique word vir brandwonde in die Dora Nginza-hospitaal behandel. Unako (15), haar susterskind, wat ook brandwonde opgedoen het, is Sondag uit die hospitaal ontslaan. Jermaine Buys (32), Monique se hartseer suster wat in ’n aangrensende shack woon, sê Vrydag 18:00 het sy gehoor haar ma en Mo­nique stry. Volgens haar het Mo­nique haar ma uit die ma se huis uitgesluit. Monique het haar ma na bewering daarvan beskuldig dat sy in haar bag gekrap en haar entjies gesteel het. Jermaine sê sy, haar boy­friend, Wesley Forbes, en ene Neville, haar eks, het almal die hok van buite probeer ooptrap, maar dit was tevergeefs. Volgens haar het een van die ouens aan ’n elektriese kabel wat na die shack lei, geruk en pluk. Die shack was toe binne donker. Jermaine sê ná ’n ruk was dit doodstil. Dis toe dat Monique en die twee kinders gaan slaap het. Sy vertel sowat 15 minute later was die shack in vlamme gehul. Volgens haar het Wesley die deur op ’n manier oopgetrap. Jermaine sê toe Monique probeer het om Morné uit die vlammehel te red, het haar gesig en lyf gebrand. Morné het toe in die brand verkool. Sy kon net vir Unako gryp en by die shack uithardloop. Unako is Jermaine se dogter. Jermaine sê toe Monique buite die shack kom, het sy gefaint. Sy voeg by terwyl die bure water op die brandende shack gegooi het, het die wind die vlamme in die rigting van die helpende bure se shack gewaai. Ook daardie shack het binne minute tot op die grond afgebrand. Volgens haar het die brandweer ’n ruk later op die toneel opgedaag. Kapt. Sandra Janse van Rensburg, ’n polisiewoordvoerder, sê die oorsaak van die brand is nog onbekend en die polisie het ’n inquest docket aangelê.