MARAIS Erasmus is die enigste krieketskeidsregter van Suid-Afrika wat by vanjaar se Wêreldbeker-toernooi in Engeland en Wallis betrokke gaan wees. Die Internasionale Krieketraad (IKR) het 16 skeidsregters aangestel vir die liga-fase van die toernooi. Dit begin op 30 Mei. Die 16 skeidsregters sal 48 wedstryde hanteer. Suid-Afrika en Engeland speel in die eerste wedstryd op The Oval in Londen teen mekaar. Kumar Dharmasena en Bruce Oxenford gaan dan die skeidsregters wees. Paul Reiffel sal hulle as die televisieskeidsregter bystaan. Ses wedstrydskeidsregters is ook aangestel. Dit bring die getal beamptes op 22 te staan. Verrassing David Boon sal in die eerste wedstryd die wedstrydskeidsregter wees. Nadat die liga-wedstryde afgehandel is, sal die IKR die aanstellings vir die twee halfeindstryde doen. Dit sal ’n verrassing wees as Erasmus nie dan een van die skeidsregters is nie. Hy word allerweë as een van die bestes beskou en tel onder die gunstelinge om in die eindstryd ’n skeids­regter te wees – mits Suid-Afrika nie een van die spanne is nie. 