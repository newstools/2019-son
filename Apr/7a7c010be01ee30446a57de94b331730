DRIE mense is reeds in hegtenis geneem nadat ’n drank­winkel in Stella Londt Drive in Fernglen beroof is. Nog drie verdagtes is egter steeds op vrye voet. Die verdagtes wat aangekeer is, is onderskeidelik 22, 28 en 33 jaar oud. Volgens die polisie se inligting het ses verdagtes die drankwinkel Donderdag­oggend binnegegaan en die personeel en klante met vuurwapens aangehou. Kol. Priscilla Naidu, ’n woordvoerder van die polisie, sê die booswigte het hulleself gehelp aan drank, kontant en sigarette. Die skelms het die drank in ’n wit Toyota Avanza gelaai. Terwyl die booswigte die pad gevat het, is ’n Ford Ranger gehijack. Vermoed Naidu sê die Ford Ranger is in Kaapweg gelaat. Die polisie vermoed die verdagtes het in ’n gehuurde Volkswagen Polo verder gevlug. Volgens Naidu was die Polo kort hierna in Diazweg in Newton Park in ’n ongeluk met ’n ander voertuig betrokke. Die verdagtes het dié voertuig abandon en ’n Fiat Palio gehijack. Naidu sê in daardie stadium was die polisie en lede van ’n privaat sekerheidsmaatskappy reeds warm op die booswigte se spoor. Sy sê die bestuurder van die Palio het in ’n sypaadjie vasgery toe hy beheer oor die motor verloor het. Volgens Naidu het die boosdoeners dié voertuig ook net so gelos en te voet gevlug. Vasgestel Drie verdagtes is ná ’n jaagtog in hegtenis geneem. Naidu sê die waarde van die gesteelde items moet nog vasgestel word. Die verdagtes word aangehou op klagte van sakeroof en motorkaping. Volgens Naidu soek die polisie steeds na die ander drie verdagtes en die wit Toyta Avanza. Die verdagtes verskyn na verwagting vandag in die Baaise landdroshof.