DIE dag toe die inwoners van Booysenpark hoor hulle gaan binnekort hulle eie polisiestasie en ’n opgeknapte kliniek kry, was hulle all smiles­. Daai smiles het die laaste ruk in woede verander toe hulle onlangs verneem bouwerk aan die kliniek kan nie meer plaasvind nie. Hulle is ook vies omdat daar nog nie ’n enkele baksteen gelê is vir die beloofde polisiestasie nie. Gister het talle inwoners van Booysenpark in die Baaise Northerns opgeruk na die stadsaal om ’n memorandum met hulle griewe aan die Baaise mayor, Mongameli Bobani, te oorhandig. Bobani was egter nie daar om die memorandum te aanvaar nie. Mxolisi Mani van die speaker se kantoor het dit namens hom ontvang. Thanduxolo Bomali, gemeenskapsleier van wyk 29, sê vroeg in Desember 2018 – toe die nasionale minister van polisie, genl. Bheki Cele, die Northerns besoek het, was die inwoners opnuut vol hoop toe Cele in die Chatty-gemeenskapsaal aangekondig het dat ’n polisiestasie binne ag maande gebou sal word. Volgens Bomali is nóg ’n polisiestasie vir Booysenpark broodnodig omdat hierdie gebied ’n area is waarheen mense gereeld hervestig word. David Pieterse, ’n inwoner van wyk 29, sê die crime rate in die gebied is baie hoog en dit is oorbevolk weens aanhoudende relocations. Hy sê daar is tans sowat 20 000 huishoudings in Booysenpark en die huidige polisiestasie kan nie die hele gebied diens nie. “As ’n mens 18:00 vir ’n vên bel, dan kom hulle eers middernag uit.” Bomali sê op sy beurt die bestaande kliniek is aanvanklik gebou vir die oorspronklike gemeenskap van Booysenpark. Hy sê sedert 1994 het die gebied ontwikkel en die inwoners vermeerder. Volgens hom is die gebied vyf keer die size wat dit was. “Ons areas word gereserve vir relocations. “Elke jaar kom daar net meer mense by. Die kliniek is overcrowded.” Volgens hom het die gesondheidsdepartement twee maande gelede belowe om die kliniek te upgrade. Geld “Ons was so happy. Die kontrakteur is selfs ingebring om die projek aan die gemeenskap bekend te stel.” Hy sê sowat ’n maand gelede – toe daar veronderstel was om met opknappingswerk aan die kliniek te begin – kry hule ’n email wat lui die operations is vir eers op ys tot nader kennisgewing. “Sodra die projek aan ons bekend gestel word, beteken dit mos daar is geld. “Syfers is dan aan ons gewys wat dui daar is geld beskikbaar.” Pieterse beaam die bestaande kliniek is te klein om die gemeenskap te dien. “Wintertye gaan die mense dood, want hulle moet lang afstande tot by die kliniek stap.” Volgens hom rob die skollies die mense wat in toue voor die kliniek staan, want daar is geen beskutting vir die mense buite nie. Bomali sê hulle lê juis die klagtes voor Bobani se deur omdat hy die magte het om dié rolspelers te vra wat aangaan. Funksies Son het om dié rede die munisipale woordvoerder, Mthubanzi Mniki om kommentaar genader. Volgens Mniki is die betrokke funksies (dis nou die kliniek en polisie) nie die munisipaliteit se verantwoordelikheid nie.