HULLE is nie net daar om hulle deel in misdaadbekamping te doen nie, maar ook om na die bejaardes om te sien. Só meen Lorna Frieslaar, voorsitter van Mfuleni se gemeenskaps­polisiëringsforum (GPF). Frieslaar en haar span het onlangs die oues in hulle bedieningsgemeenskappe met ’n smaaklike ete verras. “Daar word veels te dikwels vergeet van ons seniors en ons wou met hierdie ete vir hulle wys hulle is ook belangrik. Baie van hulle word abuse, maar praat nie daaroor nie. “Nie net is hulle met ’n ete bederf nie, maar dit was ook ’n geleentheid om veiligheidswenke met hulle te deel en hulle waaksaam te maak by Sassa-uitbetalingspunte.” Die geleentheid is bygewoon deur 62 senior burgers, polisiebeamptes en GPF-lede. “Net die uitdrukking op hulle gesigte en die dankbaarheid was meer as genoeg vergoeding vir ons. “Dit is belangrik dat hulle moet weet dat daar mense is wat omgee en dat hulle spesiaal is,” het Frieslaar gesê. Volgens haar was dit beslis nie die laaste keer wat hulle bejaardes spoil nie en beplan hulle om in die toekoms ’n nog groter event te reël.