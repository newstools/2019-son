NADAT hy deur die DA-kantoor gefire is, het die Patriotic Alliance in Nelson Mandelabaai Quintin Baatjies onder sy vlerk geneem. Nou het wyk 37 in die noordelike gebiede ’n PA-wykskandidaat vir die tussenverkiesings op 15 Mei vanjaar. Die gewese DA-raadslid is Neville Higgins, maar hy is intussen deur die DA afgedank nadat hy sy rug op hulle gedraai het op ’n raadsvergadering laas jaar. Baatjies is omgekrap nadat hy onlangs ’n afdankingsbrief ontvang het. In die brief staan: “Hiermee adviseer ons dat u dienste as ’n politieke aanstelling beëindig word met onmiddellike effek ná die verwydering van raadslid Higgins. Daar word geëis dat u die perseel onmiddellik verlaat.” Baatjies sê: “Ek is diep teleurgesteld, want ek dien die gemeenskap reeds sedert 2013. Ek het van 2016 in Higgins se kantoor gewerk en gereeld die gemeenskap gehelp (onder die DA), veral met munisipale klagtes. Ek het nog die gemeenskap oorreed om vir Higgins te stem. “Daarom het ek na Marlon gegaan, want ek voel sy party is die enigste een wat opstaan vir die Northerns.” Nogtans gaan Baatjies aanhou om die gemeenskap te dien. Raadslid Marlon Daniels (PA) sê die DA minag die kleurlinge van die Northerns. Aangestel “Ál die jare was Quintin by die DA en hy het die mense gehelp. Nou sit ’n man met ’n familie sonder werk. Hy is die regte kandidaat, want hy woon in Kleinskool. Quintin is ook ’n goeie kneg vir die gemeenskap oor vele jare.” Andrew Whitfield, die DA Oos-Kaap se provinsiale voorsitter, sê: “ ’n Wyk-assistent se kontrak is verbind aan die raadslid wat die persoon aangestel het. Neville Higgins is nie meer ’n DA-raadslid nie en die munisipaliteit het aan mnr. Baatjies ’n afdankingsbrief gestuur. “Die nuwe aanstelling sal deur die DA, saam met die wyksraadslid, gemaak word ná ’n proses wat die advertering van die vakante pos insluit.” Intussen het die DA se proporsionele raadslid Georgina Faldtman as wykskandidaat geregistreer. Whitfield sê Faldtman is die gepaste kandidaat, aangesien sy ervaring het van hoe die raad werk. “Sy is opreg toegewyd aan gemeenskapsdiens.”