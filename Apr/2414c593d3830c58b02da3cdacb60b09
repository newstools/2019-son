AS PA was hy bereid om ál sy organe en sy vel vir sy kinders te skenk sodat hulle net kon survive. Maar Earl Eksteen kon dit nie vir sy tweeling doen nie. Vir enige ouer is die grootste hartseer en verdriet om jou kinders aan die dood af te staan. So klein, so broos. Dis waardeur pa Earl en sy vrou, Melissa, moet worstel. Dis ’n wond waarvan die roof gou weer afgetrek kan word om te bloei. Die Eksteen-egpaar het hulle tweelingseuntjies, Em-Jay en E-Jay (4), op 18 Januarie aan die dood afgestaan in ’n brand. Begrawe “Ek kon nie vir hulle my vel en liggaamsdele gee nie. Die Here het ander planne vir my en hulle ma gehad,” sê hy. Dit is nou ’n bietjie meer as drie maande dat Earl en Melissa hulle kindertjies begrawe het. Die seer en pyn is nog daar, maar die egpaar staan sterk bymekaar. “Ek het vir Melissa gesê die kinders gee nou vir ons ’n baie groot uitdaging. Dit kos nou vir ons om die Here te dien met ons hele hart en siel sodat ons eendag weer vir hulle kan sien,” sê hy. Earl sê hy is bly dat hy nooit sy kinders ingeperk het om te speel nie. Hy wou altyd hê hulle moet hulle lewe geniet. “Ek was elke dag ‘Dadda’ geroep. “Ek het elke dag vir hulle pap gemaak, hulle gewas, aangetrek en saam met hulle gespeel. “Daardie vermisting is groot. “Die gemis na hulle het my op ’n punt gebring waar ek aan myself moes sê: ‘Hulle is op ’n beter plek,’ soos die Bybel sê.” Melissa sê eers twee dae ná die tweeling se begrafnis het hulle rêrig besef die kinders is rêrig weg. Melissa sê haar stappie werk toe soggens is moeilik omdat die pad verby ’n crèche is. “Ek sien hoe ouers hulle kinders crèche toe neem, dan sit die trane vlak. “Ek verbeel my die tweeling is saam met my. Hulle stap langs my en ons gesels.” Tog het die leemte ’n ver­dieping in hulle verhouding as egpaar gebring. Trauma Toe kom die volgende skok wat die wond weer rou en seer oopruk. Denzil Abrahams (3), die tweeling se nefie, het ’n week gelede die stryd verloor teen sy brandwonde. Die Eksteen-egpaar support tans Earl se suster Natasha Abrahams en haar man, Denver Kotze, om oor die trauma van Denzil se dood te kom. Die vier ouers staan mekaar by. Ten minste is daar vier pare skouers om op te huil en kan hulle mekaar vertroos op die pad vorentoe. Hulle raad aan ander ouers met jong kinders is eenvoudig: Gebruik elke dag, elke oomblik om tyd saam met jou kind te spandeer. Dis ’n geskenk van God wat soos ’n kosbare juweel vertroetel en opgepas moet word.