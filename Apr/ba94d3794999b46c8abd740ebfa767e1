DIE brand het so gou versprei, byna net ’n yskas van die blinde egpaar kon gered word. Nou moet die Oliviers van voor af stuk vir stuk huisraad opbou. Dié egpaar van Eerste­rivier het Maandag die meeste van hulle besittings verloor. Maar al is die Olivier-gesin nou dakloos, is hulle nie sonder hoop nie. Die soft-spoken Lesley en Hendrika Olivier het die huis in Cabralstraat in Forest Glade sowat drie jaar ge­lede gekoop. “Ons het nog nooit só iets oorgekom nie. Dit het so vinnig gebeur,” vertel Hendrika. Sy het Maandag tussen 17:00 en 18:00 by die huis aangekom. Kort daarna het die huis vlam gevat. Sy vertel: “My vierjarige seun, Liam, het uit een van die kamers gekom en vir my gesê dit brand. Ek het toe ondersoek gaan instel en kon die rook ruik.” Hendrika sê sy en haar pa, wat saam met hulle woon, het die vlamme probeer blus. “Die bure het ook probeer help, maar die rook het te veel geraak. Die vlamme het by die dak uitge­borrel. Ons kon net die yskas red en van ons persoonlike dokumente.” Die Oliviers weet glad nie wat die brand veroorsaak het nie. Hulle wil ook nie daaroor bespiegel nie. “Ons is gelukkig dat niemand beseer is nie en sal met ons insurance praat oor die pad vorentoe,” sê Lesley. Al klink hulle so koelkop, voel die egpaar nog die gevolge van die groot skok. Hendrika sê: “Ons is redelik getraumatiseer deur wat gebeur het. Veral Liam. “So, ons sal vir hom be­rading moet reël.” Lesley voeg by hulle het ál hulle klere verloor. Hulle sal dit waardeer as enige iemand hulle kan bystaan. Sonlanders wat graag die familie in nood wil help, kan Ornette Danse kontak by 084 710 6235.