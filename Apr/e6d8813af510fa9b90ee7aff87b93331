DIE Stormers het Saterdag hul eerste tuiswedstryd in vanjaar se Superrugby-kompetisie op teleurstellende wyse met 17-19 teen die Brumbies verloor. Robbie Fleck, die afrigter, se span het homself in die voet geskiet. Hulle het talle kanse in die eerste helfte verbrou om punte aan te teken.  Met al die gebiedsvoordeel tot sy beskikking moes die tuisspan reeds die game in die eerste helfte in die sakkie gehad het. Hulle het besluit om nie pale toe te skop nie en het telkemale eerder die kantlyn opgesoek.  En net soos in baie van hul vorige wedstryde vanjaar kon hulle nie belowende aanvallende bewegings in punte omskep nie. Al wat hulle vir hul moeite kon wys was ’n strafdrie in die doodsnikke van die eerste helfte. Dié strafdrie is toegeken nadat die woelwater skrumskakel, Herschel Jantjies, deur die Brumbies se vleuel Toni Pulu net voor die doellyn met ’n gevaarlike hoogvat platgetrek is. Die Brumbies was met die rustyd met 12-10 voor danksy drieë deur Peter Samu en Rory Arnold. Tom Banks het hul derde drie in die tweede helfte gedruk met die losskakel Christian Lealiifano  wat  twee drieë verdoel het. Al wat die Stormers vir hul moeite in die tweede helfte kon wys  was ’n  drie deur die vaskop-stut Wilco Louw wat deur Josh Stander verdoel is. 