“HULLE het kwaai gelyk.” Dít is die rede waarom Moegamat Fillis – een van die beskuldigdes in ’n saak waarin 15 klagte hom in die gesig staar – ’n gangster geword het. Fillis en sy medebeskuldigde, Donovan Manno, staan tereg op drie klagte van moord, vyf van poging tot moord, asook die onwettige besit van ’n vuurwapen en ammunisie. Ál die sake is bendeverwant. Fillis het gister op 6 van die 15 klagte skuld erken. Sy medebeskuldigde, Manno, het op al die aanklagte onskuldig gepleit. Fillis, eers ’n lid van die Ghetto Kids en later van die Hard Livings, sê hy het die skool in gr. 7 verlaat. Hy het toe met gangsters in sy pad bevriend geraak. Die staat voer aan Fillis en Manno het tussen November 2016 en November 2017 ’n vlaag van misdade gepleeg. Fillis was toe maar net 17 jaar oud. Baklei In sy pleit sê hy: “Ons warfare was met die Dixie Boys, Clever Kids, Jester Kids en die Americans. “Ons het oor territory, asook persoonlike goed, baklei. Ons het guns op die rivals gebruik.” Fillis sê Manno het op 18 Oktober vir hom die gun gegee. “Daar het ’n man en vrou aangeloop gekom. Ek het die man geskiet. “Toe hy opstaan en weghardloop, het ek agterna gehardloop en op hom geskiet totdat hy geval het.” Die gun is weer aan Manno gegee. Enkele dae later is hy in hegtenis geneem met die gun in sy besit. Maar regter Vincent Saldanha het die pleit tydelik verwerp omdat dit onduidelik is op watter klagte Fillis skuldig pleit. Die hofsaak duur vandag voort.