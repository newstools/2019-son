DIE Bulls het ses Bokke terug vir Saterdag se Superrugby-wedstryd teen die Reds op Loftus Versfeld. Hulle is Warrick Gelant, Jesse Kriel, Handré Pollard, Ivan van Zyl, Marco van Staden en RG Snyman. Dié ses Springbokke behoort die Bulls weer op die wenpad te kry. Die agsteman Duane Vermeulen kry op versoek van die Springbokafrigter, Rassie Erasmus, ’n blaaskans. Paul Schoeman sal nou die nr. 8-trui dra. Die vaskopstut Wiehahn Herbst is soos verwag op die bank gekies. Hy het twee weke gelede nog vir Ulster in Dublin gespeel. Jannes Kirsten skuif van flank na slot omdat Jason Jenkins nog nie volkome herstel het nie. Bulls – Warrick Gelant, Johnny Kotze, Jesse Kriel, Burger Odendaal, Jade Stighling, Handré Pollard (k), Ivan van Zyl, Paul Schoeman, Hanro Liebenberg, Marco van Staden, RG Snyman, Jannes Kirsten, Trevor Nyakane, Jaco Visagie, Lizo Gqoboka. BANK: Corniel Els, Simphiwe Matanzima, Wiehahn Herbst, Thembelani Bholi, Roelof Smit, Embrose Papier, Manie Libbok, Divan Rossouw.