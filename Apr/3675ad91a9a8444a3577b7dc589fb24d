Terwyl die Reds van Anfield hulle eerste EPL-trofee jag, staan Man City ook op die drumpel van geskiedenis. Liverpool is tans met 82 punte 2 punte voor City op die puntelys, maar het ’n wedstryd meer as die span van Manchester se 32 gespeel. Pep Guardiola se City-span gaan probeer om die EPL-kroon, FA Cup en gesogte Europese Champions League te voeg by die League Cup, wat reeds in die kabinet in die Etihad Stadium staan. City het sy plek Saterdag in die eindstryd van die FA Cup bespreek. Met dié oorwinning het hy net nóg ’n wedstryd gevoeg by sy reeds oorvol program tot die einde van die seisoen. Gelukkig vir Guar­diola het City ’n oorvloed van top-gehalte spelers. Selfs sonder sy eerstekeuse-spelers kan City steeds ’n elftal wat skrik vir niks in die veld stoot. Maar sy groep spelers gaan die volgende drie weke tot die uiterste beproef word. Dis dalk in dié tyd dat City se sukses hom uiteindelik sal inhaal. Tottenham Hotpur word in 11 dae drie keer aangedurf: in die EPL en twee bene van die Champions League­ se kwarteindronde. En net om dinge nog verder vir die Cityzens te bemoeilik, is daar op 24 April ’n EPL-derby teen die aartsvyand, Manchester United. Dit gaan beslis die groot beproewing wees, maar as City dit slaag, sal hy waarskynlik weer die EPL-kampioen word. Liverpool het gewys hy gaan nie net terugsit en toelaat dat City sake oorheers nie. Jürgen Klopp se span het self ’n moeilike paar weke wat voorlê. Maar met FC Porto wat in die Cham­pions League wag – en EPL-wedstryde tuis teen Chelsea en weg teen Cardiff City – is sy taak minder stresvol as dié van die Reds. Klopp besef egter dat hy en sy spelers nie kan laat slap lê nie, want City weet van titels verower en sal enige probleem wat Liverpool ervaar, behoorlik uitbuit. Daar lê beslis ’n baie interessante stryd voor die einde van die EPL-seisoen in Mei. Niemand kan ook met sekerheid sê of Liverpool of Manchester City op 12 Mei as die kampioen gekroon sal word nie. Liverpool eindig sy EPL-seisoen met ’n tuiswedstryd teen die omgekrapte Wolverhampton Wanderers, terwyl City afsluit met ’n weg­wedstryd teen Brighton. Met ál dié drama om die EPL-titel moet daar nie vergeet word dat twee spanne onder Arsenal, Manchester United, Chelsea en Tottenham Hotspur nie daarin sal slaag om vir volgende seisoen se Champions League te kwalifiseer nie. En vir enige van die vier vername klubs om die Champions League mis te loop, sal beslis ’n reuse-ramp wees – nie net op die veld nie, maar ook finansieel. En terwyl die top-ses hard veg om hulle posisies, staan Wolverhampton Wanderers steeds hulle man.