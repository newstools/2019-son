ROBERTSON. – “Hy is nou veilig in Jesus se arms.” Dié woorde van vertroosting is Sondag gedeel by Junior Slingers (14) se begrafnisdiens in ’n stampvol gemeenskapsaal. Junior het Vrydag ’n week terug tragies aan sy einde gekom toe hy van ’n hoë krans in die Langeberg geval het. Son het vroeër berig Junior en vyf van sy tjommies het in die berg gaan potjiekos maak. Junior het toe op ’n hoë krans beheer verloor en geval. Sy liggaam het byna drie dae in die berg gelê. Dis verlede Sondag per helikopter gehaal. Sondag het sy klasmaats ’n erewag gevorm terwyl ander leerders langs die lykwa geloop het. Bitterder Junior se ma, Sharon, was in trane toe sy ligblou kis deur familie by die saal ingedra is. ’n Familielid het gister aan Son gesê wat dit vir Sharon nog bitterder maak, is dat sy onlangs haar ouer seun aan die dood afgestaan het. “Ons bied haar nou al ons ondersteuning, maar die seer sal nog lank by haar bly.” ’n Niggie van Junior, Janell Minnaar (13), sê sy sal hom altyd vir sy mooi smile onthou. “Hy was my gunsteling- nefie. Ons was baie gek oor mekaar.” Onderwysers en die waarnemende hoof, Eljoy Carolus, het ook die diens bygewoon. Carolus het namens die skool die mammie en die res van die familie alle sterkte toegewens.