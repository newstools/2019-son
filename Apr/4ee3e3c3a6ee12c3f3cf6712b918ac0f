AG SPANNE. Vyf dae. Een titel. Dís die vingerlek-lekker-resep van die Saldanha Super8-rugbytoernooi wat die Paasnaweek vir rugbylief­hebbers voorlê. Die gasheer, Saldanha, het ook met sy eerste wedstryd in die Boland Groot Uitdaagbeker ’n ernstige waarskuwing uitgestuur. Dis toe Saldanha, wat vanjaar deur Morné Kurtz afgerig word, Hopefield met 48-10 in die Saldanha-stadion gekarnuffel het. En nou wil hy sy naam ook op die Super8-trofee gegraveer hê. Die toernooi skop volgende Donderdag af. Die eindstryd word op 22 April beslis. Die loting vir die toernooi het Vrydag plaasgevind. ’n Paar rillers van wedstryde word voorsien. In ’n herhaling van die halfeindstryd verlede jaar om die Boland-kroon pak Worcester Villagers en Wesbank van Malmesbury mekaar. Die Swartlanders kry nou in die Super8-toernooi die geleentheid om wraak te neem. Die verdedigende kampioen, Roses United, pak St. Helenabaai. Franzel September (afrigter) se Roses sal wil wys dat hulle nie sommer op die eerste aand uitgeskakel sal word nie. Die Rose het immers dorings wat seermaak. St. Helena, aan die ander kant, is wel ’n debutant van die toernooi, maar kan ’n moeilike kalant wees wanneer hy die dag op stryk is. Die derde wedstryd van die aand is ’n Weskus-derby tussen Saldanha en Vredenburg. Vredenburg het verlede jaar naelskraaps teen Saldanha verloor. Hy kan homself ongelukkig ag dat hy nie die skok van die toernooi opgelewer het deur te wen nie. So, wie gaan vir wie ’n das omsit? Speel eerder die Lotto, want dís makliker as om ’n wenner tussen dié spanne te kies. In die laaste wedstryd van die eerste dag speel twee debutante teen mekaar: Mossel­baai Bar­barians en Kuilsrivier. Die manne van die SWD is derduiwels en kan enige span enige dag aan flarde hardloop.