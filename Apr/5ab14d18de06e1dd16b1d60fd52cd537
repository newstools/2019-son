DIE royal baba is ’n dogtertjie! Die tennisster Serena Wil­liams het dalk haar mond verbygepraat en laat glip dat prins Harry en haar tjommie, hertogin Meghan, ’n babadogtertjie ryker gaan word. Ek lees op Channel24 fans meen in ’n onderhoud met E! News sy het die flater begaan toe sy gevra is watter raad sy vir nuwe ma’s het. Sy het ook gepraat oor die geweldige druk waaronder vroue hulleself plaas. “Aanvaar foute en moenie verwag om perfek te wees nie,” is haar raad. Toe gaan sy verder: “My vriendin is swanger. En sy sê toe: ‘My kind gaan dit doen’. En ek kyk toe na haar en sê: ‘Nee, sy gaan nie … Nee, jy gaan nie’.” Natuurlik weet ons nie na watter vriendin Serena verwys het nie. Maar sy het darem taamlik vinnig probeer om daai “sy” na “jy” te verander! Daar word wyd bespiegel oor die blou bloedjie se geslag. Harry en Meghan sê hulle weet ook nie. Meg het nie eens haar geskenke oopgemaak by haar baby shower in New York nie uit vrees dat dit die baba se geslag sal verklap. Die baba se naam is ook ’n besprekingspunt. Die book­ies is oortuig daarvan sy gaan Diana genoem word.