HY BESTEMPEL homself as ’n klein seuntjie van Grabouw, maar 50 wedstryde vir die South­ern Kings is nie ’n ge­ringe prestasie nie. Berton Klaasen draf Sondag in die Madibaz-stadion teen die Dragons van Newport uit. Hy sal dan net die tweede speler wees wat 50 wed­stryde vir die Kings gespeel het (Superrugby en Pro14). Schalk Ferreira (stut) is die enigste ander­ speler wat daardie mylpaal bereik het. Ferreira het al 67 wedstryde vir die Kings gespeel. Klaasen sê hy’t altyd geweet hy het baie rugby in hom, maar om dié prestasie by die Kings te behaal, is spesiaal. Hy sê: “Die franchise het baie gestruggle, en om te dink ek is net die tweede speler wat dié prestasie behaal, is vir my ’n baie besonderse ding.” Klaasen, wat in 2007 by Boland op jeug-vlak begin speel het, het reeds ’n lang pad geloop. In 2009 het hy na die Westelike Provinsie (WP) geskuif. Hy het die WP in de Curriebeker-kompetisie verteenwoordig. Hy het rugby selfs vir ’n rukkie gelos voordat hy in 2016 die geleentheid gebied is om vir die Oostelike Provinsie (OP) te speel. Klaasen sê: “Ek is baie trots op myself, maar ek sou nie kon volhard sonder familie en vriende se onder­steuning nie.” Klaasen sonder ook Deon Davids­, die Kings se breier, uit. Hy sê: “Coach het nog altyd in my geglo en dit het baie gehelp. “Hy het altyd gehelp wanneer daar probleme is, en ek sê vir hom dankie vir alles.” Klaasen word volgende jaar 30, maar hy sê hy wil nóg 50 wedstryde speel. “As ek die kans kry,” sê hy, “sal ek dit met albei hande aangryp.” Ná die kragmeting met die Dragons het die Kings nog twee wedstryde oor in die Pro14-kompetisie. Dis omdat die rooi kaart wat twee weke gelede teen Ulster aan die Kings se senter Tertius Kruger toegeken is, omgekeer is. Koelkas Die Pro14-owerheid het gister beslis dat Kruger se duikslag geoorloof was. Kruger is vir ’n gevaarlike duikslag van die veld ge­stuur­. Dit was terwyl ’n speler in die koelkas was. Die Kings moes die laaste 10 minute van die wedstryd dus met 13 spelers klaarkom. Hulle het met 19-33 in die Kingspan-stadion verloor.