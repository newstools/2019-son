DIE Stormers se Superrugby-veldtog is nes ’n Ferrari wat soos ’n Mini deur Mr Bean bestuur word. Dit is hoe ’n Stormer fan met die naam “Moersk*nt” sy misnoeë oor Saterdag se nederlaag van 12-24 teen die Reds in Brisbane uitgespreek het. Met ’n span gelaai met wêreldklas-spelers tot sy beskikking kon Robbie Fleck, afrigter van die Stormers, sedert sy aanstelling vier jaar gelede nog niks met die Kaapse franchise uitrig nie. Die Stormers het net 1 van hulle 14 games weg van die huis af gewen. En met Vrydag se game teen die Rebels wat voorlê, staar nog ’n nederlaag die Kapenaars in die gesig. Die slotte Eben Etzebeth, JD Schickerling en Chris van Zyl moes almal weens beserings terugkeer huis toe. Pieter-Steph du Toit het reeds laas week huis toe gekom om die geboorte van sy eerste kind by te woon. Met al die voorste slotte op die krukkelys gaan dit my verstand te bowe waarom Fleck die haker Chad Solomon ontbied het. En dit terwyl twee uiters bekwame hakers, Bongi Mbonambi en Scarra Ntubeni, reeds op toer is. SP Marais het ’n heupbesering teen die Reds opgedoen en is ook op pad huis toe. Die Springbok-kaptein, Siya Kolisi, is op dieselfde vliegtuig omdat hy – volgens Bok-protokol – ’n blaaskans moet kry. Al het Marais tot dusver vleuel en heelagter gespeel, het Fleck besluit om hom met ’n senter – Dan Kriel – te vervang. Dit is dié soort besluite wat die reeds ontstoke Stormer fans net gatvol maak. En dis geen wonder dat die fans hulle woede op sosiale media uiter nie. Lang Giel sê: “Laas week is ons gesê ons het leierskap nodig en daarom is daar besluit hy moet teen die Reds speel. “Toe Kolisi Saterdag vir 10 minute vir ’n geel kaart van die veld gestuur is, het die Stormers verkrummel en twee drieë afgestaan. “Sy leierskap is duidelik gemis. En met Kolisi wat nou op pad huis toe is, sal die Stormers Vrydag die span van Melbourne met ’n nuwe leier aandurf.” Jonathan Yudelman, nog ’n omgekrapte ondersteuner, sê: “Dankie, Robbie Fleck, dat jy weer eens my tyd gemors het. “Jou spankeuses en besluitneming is uiters swak. Foute, foute en nogmaals foute. “Ek kan dit nie meer vat nie. Dis tyd dat Robbie Fleck huis toe gestuur word.” Andrew Hallett sê: “Robbie Fleck, jy was ’n decent rugbyspeler. Jy is egter ’n terrible coach. Bedank asseblief onmiddellik. In nog ’n twiet sê Hallett: “Die Stormers het geen re­spek vir hulle fans nie. Robbie Fleck moenie eens ’n hoërskoolspan coach nie.” Dit is duidelik dat die ondersteuners se geduld opgeraak het en Fleck se kop word nou geëis. Wat dink jy?