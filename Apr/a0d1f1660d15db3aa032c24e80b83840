JOHN Singleton, die regisseur van classics soos Boyz N the Hood en Poetic Justice, is dood. Singleton, wat op 17 April 'n beroerte gehad het, het vreedsaam en omring deur familie en vriende in die Cedars-Sinai-hospitaal in Los Angeles afgesterf. Hy was 51 jaar oud Sy familie het Maandag besluit om hom van life support te haal. Singleton is in 1991 vir Boyz N the Hood vir twee Oscars benoem in die kategorieë beste regisseur en beste oorspronklike draaiboek. Dit het Singleton die eerste African American gemaak om as beste regisseur benoem te word. Hy was op 23 jaar ook die jongste. Boyz N the Hood, wat die storie vertel van vriendskap binne 'n bendegeteisterde gemeenskap, was die begin van Morris Chestnut en die rapper Ice Cube se akteursloopbane. ‘n Woordvoerder van die familie sê Singleton was lief daarvoor om geleenthede aan talentvolle jongmense te gee. “Sy films het bekend geword daarvoor dat dit die loopbane begin het van Tupac Shakur, Regina King, Cuba Gooding Jr. Terrence Howard, Tyrese en Taraji  P. Henson." Die rapper Snoop Dogg was van die eerstes om ‘n huldeblyk aan Singleton te lewer. “Dankie vir alles wat jy vir die wêreld gegee het. Die movies, die boodskappe daarin, die geleenthede aan baie mense soos ek om op die big screen te verskyn met 'n meerderheid swart cast. Jy was en sal altyd black excellence wees,” het Snoop op Instagram geskryf. - Page Six