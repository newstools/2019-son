DRIE huiseienaars wat vir FNB voor die gelykheidshof gedaag het oor rente, het nie die saak getol nie. Magdalena Pietersen, Lukas Maarman en Soon Boesak se saak was Woensdag in die gelykheidshof in die Wes-Kaap voor regter Chantel Fortuin. Hulle het beweer hulle is met rente ingeloop as gevolg van hulle ras. Graeme Falck, die drie se lawyer, het die aansoek namens hulle gebring. Die huiseienaars het in hofstukke beweer Saambou (wat later deur FNB oorgeneem is) het die rentekoers op hulle lenings opgestoot wanneer die repokoers gestyg het, maar het dit nie weer verlaag as die koers gedaal het nie. Verder het hulle ook beweer hulle is 4% meer rente gecharge as wit eienaars. Pietersen, Maarman en Boesak is almal kliënte van die Kaapse huisredder, Emerald van Zyl. Hy het die drie bygestaan in hulle hofaansoek. Van Zyl het in die verlede heelparty mense gehelp om hulle huise te behou. Luck was egter nie aan bogenoemde applikante se kant nie. Duideliker Falck het aan die hof voorgehou dat daar nog ’n hengse gaping is tussen die rentekoers vir swart mense en wit mense en dat dit selfs verskil van kliënt tot kliënt. Fortuin het oor en oor gevra dat hy sy saak duideliker moet stel. “Ek sê nie jy het nie ’n saak nie, want daar is ’n saak, maar jy stel nie jou saak duidelik aan die hof nie. Ek voel eintlik nou jammer vir die applikante.” Fortuin het toe die aansoek verwerp. FNB was in sy noppies en het in ’n verklaring gesê hy verwelkom die hof se uitspraak. “Ons het altyd volgehou dat die rasse-aantygings onverantwoordelik en onaanvaarbaar is. Daar was nooit enige bewyse dat ras ’n rol gespeel het in Saambou se bepaling van rente vir sy kliënte nie,” het Lee Mhlongo, uitvoerende hoof van FNB se huisleningsafdeling, gesê. Van Zyl het by navraag gesê dit is nog die einde van die verhaal nie. “Dit is nou ’n grondwetlike saak vir die konstitusionele hof. Miljoene mense word hierdeur geaffekteer en almal het die reg op ’n regverdige verhoor.”