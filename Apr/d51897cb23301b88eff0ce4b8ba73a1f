POLITIEKE partye blame­ mekaar nou vir die dood van twee be­togers in Caledon. Son het Vrydag berig dat die polisie twee betogers Donderdag doodgeskiet het gedurende ’n optog teen swak dienslewering. Die Suid-Afrikaanse Polisie­diens (SAPD) het dié voorval by die onafhanklike polisieondersoekdirektoraat (Opod) aangemeld. Die Suid-Afrikaanse Mense­regtekommissie (SAMRK) was ook op die toneel. Die verkiesingshoof van die ANC in die Wes-Kaap, Ebrahim Rasool, sê die bloed van die twee mans is op die hande van die DA-beheerde provinsiale regering­. Rasool sê: “Ons gemeenskappe ly onder die DA-re­gering. Mense het geen ander uitweg nie as om op straat uiting te gee aan hulle frustrasies.” Rasool het ook uitgevaar teen Alan Winde, die Wes-Kaapse minister van gemeenskapsveiligheid. Winde veroordeel egter die rol wat politieke partye na bewering in dié betogings gespeel het. Hy sê: “Daar word beweer dat politieke partye agter dié betogings sit. “Dié partye is bereid om lewens in gevaar te stel net om húlle belange te bevorder.” Hy sê dit is belangrik dat die aanhitsers van die be­togings gearresteer word. Winde het die nasionale minister van polisie, Bheki Cele, aangesê om toe te sien dat betogings nie weer so handuit ruk nie. Hy sê dis belangrik veral nou net voor die provinsiale en nasionale verkiesings op Woensdag 8 Mei. Die voorsitter van die EFF in die Wes-Kaap, Melikhaya Xego, blameer die sentrale sowel as provinsiale regering vir die tragedie. Xego sê: “Ons lewe in ’n era waarin die regering van die dag – hetsy die ANC of DA – nes die apartheids­regering optree. “Hulle neem die lewe van swart mense sonder dat hulle enige gevolge daarvan dra.”