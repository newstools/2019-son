HY IS ’n R200 betaal vir ’n buurman se vuilwerk. Die holborsel se mission: “Gaan gooi die agterruit van die bure se kar uit.” Dié R200 is al wat dit kos om jou bure sommer rooi die moer in te maak. Dié bure-oorlog speel hom in Malibu Village, Eerste­rivier, af. Brenda Smith (54) en haar man, Michael (51) beweer hulle knorrige buurman het iemand gehuur om hulle kar se agterruit uit te gooi. Die paartjie is verder vies omdat hulle sover nog niks van die polisie gehoor het nadat hulle die saak aangemeld het nie. Brenda sê die voorval het al in Maart plaasgevind. Hulle het die saak in Kleinvlei se aanklagkantoor aanhangig gemaak, maar dis waar dit gebly het. “Hy is nie eers ingevat vir ondervraging of iets nie,” mor Brenda. Die paartjie sê dit kos hulle nou ’n aar­dige R5 000 om die kar se agterruit te vervang. Brenda sê elke keer wanneer haar man verby die buurman loop, kyk hy hom in die gesig en lag kliphard. Dit jaag die paartjie se bloeddruk heavy op. Dis natuurlik glad nie die eerste rusie tussen die buurmense nie. Dit kom nou al geruime tyd aan – soveel so dat beskermingsbevele al oor een weer teen mekaar uitgeneem is. Uitgetrek Brenda het die beskermingsbevel teen haar buurman verkry en hy teen haar. Gavin Peters (50), die buurman in die stuk, ontken egter hulle bewering van die gebreekte ruit. Volgens Peters het Brenda ’n probleem met hom nadat haar dogter ’n ruk by hom gewoon en toe uitgetrek het. Die Smiths se dogter het boonop ’n kind by Peters se seun. Peters vertel: “Nadat sy haar dogter uit die huis gesit het, het my vrou haar ingevat. Ná ’n ruk het sy self uitgetrek toe sy ’n nuwe kêrel gevat het.” Peters sê dinge het toe lelik geraak en Brenda het hom begin beskuldig van alles wat by hulle huis skeefloop. Dan is daar die derde party, die vermeende holborsel. Shermon Wagner (24) het aan Son erken Peters het hom R200 betaal om die agterruit uit te moer. Wagner vertel: “Hy het my op 9 Maart nader geroep en gevra of ek ’n geldjie wil verdien. “Toe ek vra vir wat, antwoord hy nie en ek loop toe weg,” vertel Wagner. Maar Wagner sê omstreeks 02:00 op 10 Maart het Peters hom genader en gesê hy moet ’n klip deur die kar se agterruit gooi en dan weer terug oor die heining spring tot in sy jaart. “Ek het dit toe gedoen en die geld gebruik om rookgoed te koop,” vertel Wagner. Geweier Hy sê egter hy het agterna ’n verklaring by die polisiestasie gaan aflê. Blykbaar het Peters twee weke gelede wéér so ’n los werkie vir Wagner gehad, maar dié keer het hy geweier. Die onmin lyk na ’n fight waarin die stydbyl nie gou neergelê gaan word nie. 