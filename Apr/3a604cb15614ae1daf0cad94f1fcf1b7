DANIEL Jacobs glo hy gaan die tweede man ná Floyd Mayweather word om Saul ‘Canelo’ Alvarez in die bokskryt te klop. Die Amerikaner wat Sondagoggend (Suid-Afrikaanse tyd) teen Canelo te staan kom het die afgelope week verklaar hy’s die beste in die middelgewig-afdeling. “Ek was in die bokskryt met (Gennady) Golovkin, die monster teen wie niemand wou boks nie, en baie sal met my saamstem dat ek regdeur die geveg beter was en dat my hand aan die einde gelug moes wees,” sê Jacobs. Golovkin het daarna in twee taai gevegte teen Canelo geboks. Canelo het die tweede geveg gewen ná die eerste een op ‘n gelykop-uitslag geëindig het. Maar Miracle Man, soos Jacobs bekend staan, glo “ongeag wat die uitslae sê” dat Golovkin albei gevegte teen die Mexikaan gewen het. “Ek vat baie uit my geveg met Golovkin en sy gevegte met Canelo om te glo dat ek die beste middelgewig-bokser op die oomblik is. Op 4 Mei in Las Vegas gaan julle sien hoe ek dit amptelik maak.” – Sky Sports