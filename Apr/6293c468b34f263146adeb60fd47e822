JÜRGEN Klopp, bestuurder van Liverpool, sê hy is maar redelik angstig oor die beskikbaarheid­ van sy striker Roberto Firmino. Klopp se Reds berei hulle voor vir die eerste been van die Champions League-halfeindstryd môre teen Barcelona in Camp Nou. Firmino moes vir Liverpool se stryd teen Huddersfield (5-0) uitsit weens ’n spierbesering. Daniel Sturridge het hom vervang. Volgens Klopp sal Liverpool se mediese span vandag besluit of die Brasiliaan teen Barça kan speel. Dit sal beslis vir die Reds ’n gatslag wees, want Firmino doen al die donkiewerk op die veld met goeie lopies van die bal af waar daar ruimte is. “Hy het ’n kwessie met ’n spier wat pla,” het Klopp uitgewys. Dis nou nie ’n groot probleem nie, maar dit was genoeg om hom te laat rus teen Huddersfield.