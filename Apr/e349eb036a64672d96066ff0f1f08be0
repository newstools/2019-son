VEERTIG jaar gelede het haar man die spreekwoordelike koekie seep gaan koop. Sedertdien is ant Maria Bantom (84) se man net skoonveld. Maar dit sit haar nog al die tyd in die oë. Die ouma kan nie ’n huis kry nie juis oor sy die behuisingskantoor ’n doodsertifikaat of skeidokument skuld. Die ouma, wat in ’n garage in Wesbank woon, is al 20 jaar op die waglys vir ’n huis. In 2014 moes sy haar sleutels vir ’n huis by die behuisingskantoor in Delft gaan afhaal. Haar dogter, Judia (54), vertel daai gelukkige dag het in ’n nagmerrie ontaard. By die behuisingskantoor wou hulle weet waar Maria se man is. “Ek en my man is vervreemd. “Hy het eendag gaan werk en het ná 40 jaar nog nie teruggekeer nie.” Judia, wat na haar omsien, vra: “Waar moet ons die man kry? Hy is al 40 jaar weg. “Ons het geen adres of foto’s van hom nie. Al wat ons het, is sy ID-nommer.” Sy vertel verder: “Ek is al raadop. “Ek het al by home affairs in Kaapstad gaan check of my pa al dood is. Maar hy lewe nog.” Sy sê ook niemand weet iets van sy whereabouts nie. “My pa se neef het ook jare gelede ’n berig geplaas in die koerant, want hy het hom ook gesoek.” Van die berig het dadels gekom. Verkoop Ant Maria se gesondheid is nie so goed nie. Sy, Judia en haar drie dogters woon in die beknopte garage. Judia vra raadop: “Moet Mammie dan vir ’n huis wag tot die dag dat sy ’n sandkombers kry?” Hulle ander dilemma is dat die huiseienaar nou die huis verkoop het en dit kan hulle op straat los. “Waarheen moet ek dan gaan met my ma, wat nie eens alleen kan loop nie?” vra sy. ’n Woordvoerder van die departement van behuising, Ntomboxolo Makoba-Somdaka, sê daar is geen rekord van Maria Bantom op die databasis van behuising nie. Haar naam is ook nie op die Stad Kaapstad se behuisingslys nie. Makoba-Somdaka sê as daar enige bewyse is dat Maria wel ’n huis sou kry, moet hulle dit na vore bring vir nader ondersoek.