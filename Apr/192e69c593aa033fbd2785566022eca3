“NOU kan ek die cops gaan wys waar die inbreker woon.” Só het Renthia le Roux (40) van Jacksonville gister gesê nadat die cops volgens haar eers ’n week nadat daar by haar huis ingebreek is, verklarings afgeneem en ’n saak geregistreer het. Annalisa Maritz (21) is ’n familielid van Le Roux en was ten tyde van die inbraak in die huis. Maritz sê toe sy verlede Vrydag­oggend halfsewe wakker word, het sy onmiddellik na haar selfoon begin soek. Oopgetrek Sy het die selfoon die vorige aand nog onder haar kopkussing gebêre. Maritz sê toe niemand in die huis kon sê wat van haar selfoon geword het nie, het sy gesien die kombuis­gordyn is oopgetrek en die burglar bar is oopgeforce. Die kombuisvenster was oopgetrek. Volgens haar moes die inbreker iets in die huis gespuit het sodat die huismense nie wakker word nie omdat hulle nie mense is wat vas slaap nie. Maritz sê hulle het ook nie hulle hond gehoor blaf nie. Volgens haar het is haar phone onder haar kopkussing uitgehaal en die inbreker het met dít en Le Roux se dogter, Cleo (14), se selfoon op gevlug. Voordat hulle by die huis uit is, het die boosdoener van die hamrol geëet wat in die yskas was. Volgens Le Roux was daar die nag van die inbraak net vroue in die huis omdat haar man en seun toe uit­stedig was. Le Roux sê toe hulle die Vrydag polisiestasie toe is, het ’n cop gesê hulle kan nie ’n saak maak nie, want hulle het die inbrekers nie gesien nie. Volgens haar is hulle die next dag weer na die polisiestasie in Bethelsdorp – vergeefs. Le Roux vertel daar is toe weer gesê hulle het geen bewyse nie – al het die vroue ’n vermoede wie in die huis was. Sy het toe die hulp van die sektorpolisie ingeroep. Le Roux vertel eergisteraand omstreeks tienuur het ’n sektorpolisielid ’n vên voorgekeer en die cops vertel van Le Roux se dilemma. Volgens Le Roux is hulle toe daai tyd van die aand met die vên Bethelsdorp-polisiestasie toe. ’n Saak is toe uiteindelik geregistreer. “Ek is baie unhappy met die polisie se diens. ’n Mens kan gerape word in jou eie huis, dan wil hulle nie die saak vat nie.” Le Roux is bly die saak is uiteindelik geregistreer. “Ek gaan my plek nou meer beveilig. Ek wil CCTV-kameras insit. ’n Mens is nie meer veilig in jou eie huis nie.” AO Alwin Labans, ’n woordvoerder van die polisie, sê as die klaagster ongelukkig is met die manier waarop die polisie aanvanklik die saak gehanteer het, moet sy dit onder die aandag van die stasiekommissaris bring.