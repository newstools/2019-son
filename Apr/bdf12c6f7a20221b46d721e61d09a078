CURWIN Bosch is pure Springbok. Dit het hy Vrydagaand op ’n sopnat Ellispark hard en duidelik onderstreep. Hy was een van die Sharks se groot helde in sy span se weghol-sege van 42-5 oor die Lions. Bosch was op sy allerbeste. Hy het die Lions se verdediging vanuit die heelagter-posisie aan flarde geskeur. Dis ook baie indruk­wekkend hoe hy teen­standers op hom trek en dan suiwer uitgee. Met sy terugkeer tot Robert du Preez se beginspan het Bosch aan dié breier gewys hy het nou gekom om te bly. Bosch verkies egter om losskakel te speel. As hy in die nr. 10-trui die verdediging só oorhoops kan hardloop, behoort hy Handré Pollard se adjudant te wees op die Wêreldbeker-toernooi (WB) in Japan. Maar of die Springbok-afrigter, Rassie Erasmus, hom daar sal laat speel, is te betwyfel. Die Lions se breier, Swys de Bruin, het ook lof vir Bosch gehad. De Bruin het ná die wedstryd gesê: “Ek het hom by die Sharks afgerig en weet hoe goed hy kan wees.” As Bosch sy vyfster-ver­toning Saterdag in Durban teen die Jaguares herhaal, sal Erasmus nie anders kan as om hom ernstig te oorweeg nie. Behalwe spoed en ’n bedrieglike swenk het hy boonop ’n groot rugbybrein in sy kop. Sy hanteerwerk is van die boonste rakke en hy jaag skepskoppe met gemak van die middellyn deur die pale. Die bult lyk skielik baie steil vir die Lions. Hulle gaan nou oorsee toer en pak die Brumbies Saterdag voordat hulle teen die Chiefs en Crusaders te staan kom. En om met só ’n verpletterende nederlaag in die buiteland aan te kom, kan die span ’n sielkundige agterstand gee. Die Lions is egter ’n veel beter span as wat die eind­telling Vrydagaand eintlik aandui. Daarby is De Bruin ’n uitgeslape afrigter wat weet hoe om die span weer op die wenpad te kry. As die Lions die Brumbies nie tot oorgawe kan dwing nie, sal hulle in Nieu-Seeland beslis soos ’n lam ter slagting gelei word teen die Chiefs en Cru­saders.