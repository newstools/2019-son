Verlede week was dit treine en hierdie week is dit busse. Hierdie is wat jy onderlangs gehoor het toe twee busse, in afsonderlike voorvalle, Woensdagmiddag gebrand het. Die eerste voorval kort voor 15:00 het by die bus terminaal in die Kaapse-middestad plaasgevind. Blykbaar is die oorsaak van die brand aan hierdie Golden Arrow-bus weens ‘n meganiese probleem. Omtrent twee uur later was daar nog ‘n brand. Hierdie keer op die N2-snelweg, wat ‘n groot nagmerrie geword het vir almal op die pad. Richard Coleman, ‘n woordvoerder vir die verkeersdiens, sê die bus was oppad na die middestad toe die brand naby die M5-afrit ontstaan het. “Die N2 rigting na Kaapstad was gesluit en verkeer is na die M3-snelweg in die rigting van Muizenberg herlei.” Volgens Jermaine Carelse, woordvoerder vir die Stad Kaapstad se brandweer, het die brand by die enjin aan die agterkant van die MyCiti-bus begin en vining na die res van die bus versprei. “Gelukkig was dit net die bestuurder wat in die bus was en kon hy vinnig daarin slaag om sonder enige beserings uit te kom.” Cameron Dugmore, ‘n ANC lid van die Wes-Kaapse wetgewer, sê: “Hierdie voorvalle moet veroordeel word. “Diegene wie openbare vervoermiddels soos busse en treine aan die brand pleeg hoogverraad en die skuldiges moet lewenslange vonnis kry.” 