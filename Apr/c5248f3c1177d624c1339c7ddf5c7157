DIE Protea-legende Makhaya Ntini is ten gunste van Krieket Suid-Afrika (KSA) se nuwe plan. In 2021 wil KSA die ses franchises weggooi en die eersterangse stelsel met 12 provinsiale spanne vervang. Ntini is deesdae ’n televisiekommentator. Hy het gister op Buffalo Park in Oos-Londen diens gedoen. Hy het by die T20-wedstryd tussen die War­riors en die Lions sy steun aan 12 spanne toegesê. “Wanneer daar na 12 spanne terug­gekeer word, neem jy die spel weer meer na plekke soos Oos-Londen, Kimberley en Potchefstroom,” het die voormalige snel­bouler verduidelik. “In daardie provinsies sal dan opnuut ’n liefde vir krieket gekweek word. Dit sal meer geld en borgskappe na die provinsies bring. “Jong spelers sal gelok word, want hulle sal dink daar is ’n kans om provin­siale krieket te speel. “Die fans se steun sal toeneem, want hulle sal ’n groter verbintenis met hulle provinsie hê."