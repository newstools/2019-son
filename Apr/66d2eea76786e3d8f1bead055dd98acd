LIVERPOOL se fans kan nog droom. Die Reds se aanslag op ’n eerste Premierliga-titel in byna 30 jaar is nog op koers. Dis nadat Jürgen Klopp, bestuurder, se Liverpool-span Chelsea gister op Anfield met 2-0 oorheers het. Die tuisspan gee met dié sege weer die pas aan in die liga. Hy is nou twee punte bo die kampioen, Manchester City, wat ’n wedstryd minder as Liverpool gespeel het. Die Reds het meer geesdrif getoon in die eerste helfte, maar het niks om daarvoor te wys nie. Dis Chelsea wat teen rustyd gelukkiger was met die gelykop telling van 0-0. Ná rustyd het die ding begin ruk. Eers het Sadio Mane die deurbraak gemaak om Liverpool se neus voor te sit met ’n kopskoot van binne die doelgebied. Minute later het ’Pool se voorste doelskieter, Mo Salah, ook toegeslaan met ’n vurige skoot van buite die doelgebied wat Kepa Arrizablaga na vars lug laat gryp het. Eden Hazard was bitter ongelukkig om nie Chelsea se agterstand te verklein nie. Dit was toe sy skoot van binne die doelgebied op die uurmerk die regoppaal getref het. Self Gonzalo Higuan, wat van die bank af gespeel het, het ook kanse gehad, maar ’Pool het sterk gestaan.