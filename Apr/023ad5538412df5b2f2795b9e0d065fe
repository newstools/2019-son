SIKHUMBUZO Notshe en Jaco Coetzee het betyds van hulle beserings herstel om gister saam met die Stormers na Argentinië te reis. Die Kapenaars kom Saterdag teen die Jaguares in Buenos Aires te staan. Die Springbok-losvoorspelers Pieter-Steph du Toit en Siya Kolisi (die Stormer-kaptein) gaan egter dié naweek se game misloop. Du Toit het ’n skouerbesering in Saterdag se oorwinning van 24-23 teen die Bulls op Nuweland opgedoen. Kolisi en die Springbok-vaskopstut Frans Malherbe kry ’n blaaskans as deel van die Springbokke se plan om sleutelspelers se speeltyd voor dié jaar se World Cup te bestuur. Nog ’n voorspeler, Ernst van Rhyn (elmboog), is ook nie by die groep van 25 spelers ingesluit nie. Notshe en Coetzee behoort dus Du Toit en Kolisi onderskeidelik in die beginspan te vervang. Dié twee sal na verwagting ’n nuwe lostrio saam met Kobus van Dyk vorm. Die Stormers het op 30 Junie verlede jaar hulle rieme met 14-25 teen die Jaguares in Argentinië styfgeloop. Die Stormers het darem verlede jaar op Nuweland die Jaguares met 28-20 geklop. Voortbou Robbie Fleck, afrigter van die Stormers, en sy spelers gaan dus alles in die stryd werp om ’n oorwinning in Suid-Amerika te behaal. Hy sê: “Ons wil voortbou op ons onlangse vertonings. Ons kry ’n gulde geleentheid om weg van die huis af suksesvol te wees. “Ná dié game het ons ’n loslootjie. So, ons gaan alles insit in Buenos Aires.” Stormer-groep: Jaco Coetzee, Damian de Allende, JeanLuc du Plessis, Johan du Toit, JJ Engelbrecht, Eben Etzebeth, Neethling Fouché, Corne Fourie, Herschel Jantjies, Steven Kitshoff, Dan Kriel, Michael Kumbirai, Dillyn Leyds, Wilco Louw, Bongi Mbonambi, Sikhumbuzo Notshe, Scarra Ntubeni, Sergeal Petersen, Justin Phillips, JD Schickerling, Seabelo Senatla, Josh Stander, Kobus van Dyk, Cobus Wiese, Damian Willemse.