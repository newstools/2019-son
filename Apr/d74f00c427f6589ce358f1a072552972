SATERDAG het meer as 100 mense opgedaag om van Durban se strande te probeer skoonmaak. Die vrywilligers was almal oorgehaal om die berge plastiek op te ruim wat weens die onlangse oorstromings op strande in KwaZulu-Natal uitgespoel het. Hanno Langenhoven, ’n strategiebestuurder van die Wildlands Trust, het gesê hulle het in die sosiale media ’n beroep op mense gedoen om te kom hand bysit met die reuse-opruiming. Langenhoven het gesê hy is baie in sy skik met die goeie reaksie wat hulle gekry het. Sakke en sakke vol rommel is van die strande verwyder. Die groep het gekonsentreer op die gebiede naby die Durbanse hawe en die strande in die omgewing van die Umgeni­rivier se monding. – News24