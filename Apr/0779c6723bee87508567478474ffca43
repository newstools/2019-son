DIE provinsiale gesondheidsdepartement gaan tugstappe instel nadat daar in die naweek op sosiale media ’n video versprei is van ’n werker by die Livingstone-hospitaal wat op die job gedrink het. In die video kan gesien word hoe die werker by die ongevalle-afdeling drink uit ’n bottel, wat lyk soos ’n quart bierbottel. Die werker kom dan besope voor en sukkel om te praat en pasiënte en hulle families te help. Verder lyk die werker ook onvas op sy voete en leun in ’n stadium teen ’n kas. Die video is volgens Lwandile Sicwetsha, ’n departementele woordvoerder, verlede Donderdag gemaak. “Die departement is besig om tugstappe teen die werker in te stel. Regstel “Ons labour relations-span is nog besig om inligting te versamel en met ooggetuies te praat oor die voorval.” Hy doen ook ’n beroep op die publiek om enige onbehoorlike gedrag deur gesondheidswerkers aan te meld. “Dit is die enigste manier hoe ons dié tipe optrede, wat ongelukkig tans nog ervaar word, kan regstel. “Pasiënte het regte en as hulle nie behoorlike en goeie behandeling by ons personeel sou kry nie, dan moet dit blootgelê word.”