DIE Ospreys se heelagter, Dan Evans, het maalvleis gemaak van die Southern Kings se verdediging. Hy het ’n driekuns behaal en sodoende sy span ’n oorwinning van 43-7 besorg. Vrydagaand in die Madibaz­stadion het die Kings baie lusteloos gelyk teen die Ospreys. Dié jag steeds uitspeelplek in die Pro14. Die Kings het nie veel om voor te speel nie, en dít is moontlik een van die redes dat hulle so sonder woema gelyk het. Hoewel die Kings die wedstryd stewig op die voorvoet begin het, het die Ospreys goed teruggeveg. Die span het sewe drieë teenoor die Kings se een gedruk. Die Kings se breier, Deon Davids, dink sy span het goed gevaar – tot en met die Ospreys se eerste drie in die 13de minuut. “Ons was goed en het ’n paar goeie bewegings gemaak. Maar toe hulle ons lyn breek, was dit asof ons fokus ook heeltemal gebreek was. Hulle het ons toe tot en met rustyd net aanhou straf.” Die rustydtelling was 33-0. Volgens Davids kon sy span daarna weer fokus – in die tweede helfte het die Ospreys net 10 punte bygesit. “Ons het ná rustyd goed gedoen daarmee om hulle tot net 10 punte te beperk, maar ons kon nie beheer kry oor wat ons moes doen om die bal te behou nie. Ons verloor op kritieke tye fokus. As dit só gaan, loop niks reg vir jou nie.” Davids het die Ospreys geprys vir hulle kliniese wedstryd: “Hulle was uitstekend. Hoewel hulle so goed gevaar het, was daar ’n paar drieë wat ons nie geneem het nie. Nou moet ons begin voorberei vir die Cheetah game oor ’n paar weke.” Die Kings gaan ’n ruk af wees. Hulle sê die Cheetahs op 27 April in Bloemfontein die stryd aan.