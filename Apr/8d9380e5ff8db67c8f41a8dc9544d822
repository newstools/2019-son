SOOS vis dekades gelede ’n hele honger dorpie kon voer, het dit ook kos op Clarise Snell se tafel kom sit. Die winkel van Snell (61) van Rocklands in die Plain het weer naam gemaak toe sy so drie weke gelede begin smous het. Snell sê sy het drie weke gelede net ’n gevoel gekry om na haar oorlede man se graf te gaan. Verkoop Haar man het die visbesigheid op die hoek van Eisleben- en Spineweg in Rocklands langer as 30 jaar gerun. By sy graf het sy die visie gekry om weer vis te begin verkoop. Volgens Snell het sy in daardie stadium nie ’n sent op haar naam gehad nie, maar volhard om te begin. Nou kom mense sowaar selfs uit Blackheath by haar stalletjie vis koop. “Die vis het my geseën – nie net nou nie, maar in die verlede ook.” Volgens Snell is selfs haar huis met visgeld gebou. “Dis hoekom dit vir my belangrik is om vars vis aan mense te verkoop. “Dié vis wat oorbly, hang ons sommer sodat daar soutvis van gemaak kan word.” Marie Philander (51), wat saam met Snell smous, het brêgherig haar visvlek skills afgeshow. Dié antie kan binne sekondes ’n groot snoek skoonmaak. Philander sê dis ’n trade wat nou skaars raak. Dan is daar ook die soutvis wat hulle help. Philander grap: “Veral vir dié wat babelas is.” Resepte Dit bly egter ’n ope wetenskaplike vraag of dié soutvis die alkohol levels van die hot cross buns sal neutraliseer. Van jonk tot oud het hulle beste resepte uitgehaal om hulle families te impress. Dylan Dolan (24) van Eastridge sê dis die eerste keer dat hy hulle familie-resep maak. Dolan kon egter nie oor die resep praat nie, want dis “top secret”. Kathleen Mervyn (74), wat reeds jare lank pickled fish maak, sê die trick is in die sous. “Ek maak dit so vier, vyf dae voor die tyd, dan trek daai sous mos lekker deur,” vertel sy. 