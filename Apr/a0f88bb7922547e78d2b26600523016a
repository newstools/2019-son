GLENVILLE is die North­ern Areas Football Association (Nafa) se nuwe Paastoernooi-sokkerkampioen. Glenville het Celtic gister in die Gelvandale-stadion met 1-0 in ekstra tyd geklop en die titel gevat. Die swaar reën het dinge moeilik gemaak vir albei spanne. Die wedstryd het 0-0 geëindig ná 90 minute. Baie van Celtic se ondersteuners was onder die toeskouers en het hul span aangemoedig, Met die afskop van ekstra tyd het die fans se ondersteuning egter min uitwerking gehad op Glenville. Hy het selfs beter vertoon. Dit was toe geen wonder dat Glenville se hardwerkende doelskieter Diego Appolis, wat die hele wedstryd uitgeblink het, sy span se ster was nie. Hy het Glenville die voorsprong gegee vroeg in die eerste helfte van ekstra tyd. Daarna het goeie verdediging van Glenville verseker dat Celtic nie ’n manier terug kon kry in die wedstryd nie. Ten spyte van die swaar reën is die toernooi soos gewoonlik goed ondersteun. Gelvandale se vrouespan, Shatterprufe, het ook geskiedenis gemaak deur die eerste Nafa-vrouetitel te wen. Shatterprufe het Kubs van Mofa in die eindstryd met 2-1 geklop om die titel te wen. Die speler van die wedstryd vir Shatterprufe, Tarryn January, het albei hul doele aangeteken. Een van haar doele was ’n skitterende free kick. Shatterprufe se breier, Romeo Hans, sê dis ’n groot eer vir sy span. “Ons het nou Nafa se eerste Easter-titel gewen. Dit gaan die span verder aanspoor. Die vroue het alles gedoen soos ons dit beplan het,” sê hy.