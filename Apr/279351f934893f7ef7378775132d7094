GATVOL vir leë beloftes. Ouers van leerders aan die Laerskool Pinedene in Ravensmead­ wat die laaste weke vir ’n nuwe gebou vir hulle kinders betoog het, het gisteroggend versterkings gekry. Die betogers het die besige De la Rey-weg ’n paar uur lank geblokkeer. Motoriste moes alternatiewe paaie gebruik. Son het vroeër vanjaar berig onnies by die skool het eerder uit hulle klas­kamers gewyk en klasgegee onder bome uit vrees vir hulle en die kinders se veiligheid weens die onveilige toestand van die gebou. Die ouers het onlangs onderrig by die skool ontwrig nadat dit rugbaar geword het die Wes-Kaapse onderwysdepartement (WKOD) het gesê hy het nie nou die geld om die problematiese gebou met ’n nuwe een te vervang nie. Keelvol Die betrokke gebou – blok C – is afgebaken en is nou onder konstruksie en met waarskuwingsborde gemerk dat mense van die perseel moet wegbly. Glen Davids, ’n ouer, sê hulle is nou bereid om na die WKOD-kantore in die Kaapse middestad te gaan om te betoog. Davids sê: “Ons gemeenskappe het genoeg aan die agterkant gestaan. Dis tyd dat ons moet opstaan. “Daai mentaliteit moet ons nou wegstoot en begin fight vir ons regte. Ons community is keelvol.” Nóg ’n ouer, Pedro Arends, sê leerders van die Laer­skool Pinedene is agter met hulle skoolwerk omdat hulle net vier uur se onderrig per dag inkry, pleks van die voorgeskrewe ses ure. Dis weens die feit dat klasse nou in twee verdeel word. Die eerste gedeelte is tussen 08:00 en 12:00 en dan vanaf 12:00 tot 16:00. Arends sê die WKOD se reaksie op die ouers se klagtes is skokkend. “Die WKOD het belowe om tydelike containers by die skool op te rig. Dit het nie gebeur nie. “Die vorige skoolbeheerliggaam het twee jaar gelede aan die WKOD geskryf om die departement in te lig oor die gebou se toestand. “Al wat hulle toe laat weet het, is dat daar nie geld is nie. “So, hulle hou ons kinders se education op en stel hulle toekoms in jeopardy.” ’n WKOD-woordvoerder, Bronagh Hammond, sê die departement het drie ingenieurs na die skool gestuur om die gebou te toets – twee onafhanklikes en een WKOD-ingenieur. “Almal het die geboue veilig verklaar,” sê sy. “Ons erken daar is infrastruktuur wat aandag benodig, onder meer die regmaak van die lekkende dak, sowel as die verwydering van die asbes. Dringende “Ons kan egter nie hierdie skool nou vervang deur dit bo-aan ons replacement-lys te sit nie, want daar is ander dringender concerns om te oorweeg. “Die WKOD het ’n tienjaarplan wat die demand en supply van infrastruktuur in die provinsie oorweeg,” verduidelik Hammond.