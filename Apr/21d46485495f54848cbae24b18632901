’N JAAR oue seuntjie van Delft is Dinsdagmiddag doodgery. Neelan Rossouw (1) se kop is vergruis toe ’n 4x4-bakkie oor sy kop gery het. Die kindjie is op die toneel dood. Die voorval het 15:45 in Veldvy Crescent in Roosendal gebeur. Die seuntjie het glo die hek van die huis oopgemaak en pad toe gestap. Sy ma, Nikita, het haar gewas toe die ongeluk gebeur het. Volgens Desmond Neil (57), by wie Nikita en Neelan gewoon het, het die bestuurder van die bakkie sy kinders by die crèche in die straat gaan oplaai. Neil sê: “Hy het die bakkie agteruitgery om te draai, toe hy die kind omry. “Die seuntjie was op sy knieë agter die bakkie en die bestuurder het hom nie gesien nie. “Die bestuurder het gevoel hy ry oor iets en het gestop. “Toe hy uitklim, het hy die bebloede seuntjie agter sy bakkie gesien lê.” Volgens Neil het hy uitgegaan toe inwoners kom sê het Neelan is in die pad omgery. Die baba is op slag dood en sy koppie was ingedruk en vol bloed. Neil verduidelik: “Ek het sommer geweet hy is dood toe ek sy bebloede lyfie gesien het. “Die kind se ma was so erg in skok dat sy begin skree en huil het toe sy haar kind gesien het.” Die ma en kind woon sedert November verlede jaar by Neil. Volgens Neil het hy Dinsdagmiddag van die werk af gekom en hulle al twee was by die huis. “Ek weet nie hoe hy by die hek uitgekom het nie, want dit is altyd gesluit. “Ek’t nog vir die seuntjie se ma gevra waar is hy en sy het gesê hy is in die huis. “My hart is baie seer, want hy het in my hart gekruip in die paar maande wat hulle by my woon. “Hy was ’n baie soet baba.” Nikita was gister nog te erg getraumatiseer en wou nie met die media praat nie. Kapt. FC van Wyk, ’n polisiewoordvoerder, het die voorval bevestig en sê ’n saak van strafbare manslag is geopen. Volgens Van Wyk is die bestuurder van die bakkie reeds ondervra.