PRES. Cyril Ramaphosa het dalk ’n smooth treinrit in die Kaap gehad, maar dit het nie so goed geëindig nie. Terwyl Ramphosa en Helen Zille, Wes-Kaapse premier, met verwysing na die ou en nuwe treine oor blou en geel geskerts het, het betogers buite rooi gesien. Lede van die burgerregteorganisasie #Unite­Behind het buite die Kaapstad-stasie betoog en daarop aangedring dat die staatshoof hulle toespreek. Ursula Schenker sê dit is belangrik dat die president aan pendelaars verduidelik wat gedoen word om hulle veiligheid op treine te waarborg. Schenker se dogter, Leigh Jansen, het in Mei verlede jaar ernstige brandwonde opgedoen toe die trein waarin sy was, vlam gevat het. Nog ’n vrou is in die voorval verkool. Zackie Achmat (#Unite­Behind) sê die veiligheidswagte én pendelaars weet in watter omstandighede die treine beweeg. “Die sekuriteitswagte en pendelaars is nie veilig nie. Julle families – nes ons families – is nie veilig nie. Ons is hier om die president een ding te vra.” Die vreedsame protes het vinnig derail toe die president nie die ongelukkige groep wou toespreek nie. Die land se nr. 1 moes heel ironies nes pendelaars soms op Kaap-stasie vinnig alternatiewe reëlings tref. #UniteBehind-aktiviste het die presidensiële konvooi probeer keer deur in die pad te lê. Prasa se sekuriteitswagte en polisie­beamptes het hulle uit die pad geruk en pluk. Weggeskiet ’n Gesant van die president het aan Son gesê die president weet nie waaroor die protes gaan nie. Achmat kon toe wel sy vyf sekondes saam met die president kry. Hy wou weet: “Waar is die 2 000 trein­waens, hoekom is Lucky Montana (voormalige hoof van Prasa) nog buite, waarom is daar geen commuter safety-plan nie en wanneer gaan jy met soveel moontlik pendelaars vergader?” Ramaphosa het vinniger as ’n express-trein weggeskiet – voordat enige antwoorde gegee kon word. Sindisiwe Chikunga, adjunkminister van vervoer, het gesê: “Ons is bereid en het al met #UniteBehind vergader. Ons weet van die issues wat hulle grief.” Volgens haar “is dit belangrik dat daar interaksie met pendelaars plaasvind. “Daar moet ook bewusmaking geskied. “Met die nuwe treine is dit belangrik dat Suid-Afrikaners eienaarskap neem van die bates en patriotisme bevorder.” 