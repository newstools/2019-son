DIE Amerikaanse swaargewigbokser Jarrell “Big Baby” Miller is ’n verneuker wat ’n bespotting maak van boks. Wêreldwyd is sy reputasie aan skerwe. Daar is nêrens enige respek meer vir hom nie. Sy geveg op 1 Junie teen Anthony Joshua in Madison Square Garden in New York is finaal van die baan nadat hy nie vir een nie, maar sommer vir drié verbode middels positief getoets is. Nadat die Vrywillige Vereniging teen Opkikkers (Vada) Miller positief getoets het vir die middel GW1516, is in ’n tweede toets ook HGH en EPO in sy bloed gekry. Net ’n paar dae gelede het Miller ewe onskuldig gesê: “Julle mors julle tyd. Ek is ’n vegter en het nie steroids nodig vir sukses nie. Die waarheid sal nog uitkom.” Ná die tweede toets kort voor die naweek het einste Miller ’n dramatiese U-draai gemaak en aan The Guardian gesê: “Ek het opgemors. Ek het ’n gulde kans verbrou en voel seergemaak. Nou betaal ek die prys daarvoor. “My hart bloei. Ek het my familie, vriende, span en fans in die steek gelaat.” ’n Nuwe teenstander vir Joshua se Amerikaanse debuut word dié week bekend gemaak. Intussen het ’n ander swaargewig, Dillian White – nog ’n kandidaat om Joshua te pak – kaalvuis onder Miller ingeklim en gesê: “Jy is net ’n vet k*k.” Miller se skandes het sy loopbaan skynbaar finaal in ’n doodloopstraat laat beland. Dis nie die eerste keer dat hy positief getoets is vir ver­bode middels nie. In die sosiale media is Miller behoorlik uitmekaargeskeur. Een boksliefhebber sê hy sal liewer dat Joshua hom binne 30 sekondes uitslaan as om met so ’n skandvlek rond te loop. Ene Anthony Killeen wil hê Miller moet lewenslank uit die sport verban word. En Kevin Judge sê: “Baby Miller, jy’s ’n k*khuis, ou pel.”