GEEN reën word vir Durban voorspel vir Sondag se wedstryd tussen die Cape Cobras en die Dolphins nie. Dit is glad nie hoe jy 'n sportberig wil begin nie, maar die wyse op hoe die Cobras in die T20 Challenge vertoon moet alle faktore in ag geneem word. Die Kaapse franchise het Vrydag op teleurstellende wyse op Nuweland met ses paaltjies teen die Lions vasgeval. Sou die wedstryd teen die Dolphins se uitslag deur eendeweer beïnvloed word, kan dit bepaal of die Cobras ’n tuishalfeindstryd sal kry. Die span van Ashwell Prince (afrigter) moet die wedstryd eenvoudig wen. Die Kapenaars het wisselvallig teen die Lions gekolf en hul swak veldwerk voortgesit. Behalwe vir talle verbroude vangkanse is daar ’n rits passela lopies afgestaan wat ook bygedra het tot die Lions se maklike sege. JP Duminy, wat volkome van sy skouerbesering herstel het, was hoogs ontevrede met sy spanmaats se vertoning teen die Lions. “Ons het swak gekolf en ons kon ook nie ’n noemenswaardige vennootskap bymekaar sit nie. Op ’n persoonlik noot. Ek het volkome van my besering herstel en voel goed. Ek sal egter volhard met my rehabilitasieprogram,” het hy gesê. Dit was net Jason Smith wat ’n impak met die kolf gemaak het met ’n puik onoorwonne 49 van 35 balle terwyl Duminy 29lopies bygedra het. Hashim Amla het vir die soveelste keer met die kolf misluk en kon net 10 lopies van 16 balle opstapel. Die Leeus het vroeg in hul jaagtog vir Reeza Hendricks (2) verloor, maar 26 lopies van beide Ryan Rickelton en Temba Bavuma was meer as genoeg steun vir Rassie van der Dussen se onoorwonne 59 van 36 balle. 