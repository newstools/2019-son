KLEIN Shaygan Simon se familie is nog in diepe rou. Shaygan (2) se pa, Damian Jantjies (22), kan steeds nie verwerk wat met sy seuntjie gebeur het nie. Hy het Vrydagmiddag in ’n drein geval terwyl hy en sy pa in Blackheath geloop het. Die seuntjie se familie beplan om môreaand ’n gedenkdiens vir hom te hou om sy kort lewetjie te vier. Die seuntjie se ma, Simone Simon, het op haar Facebook-blad geskryf dat ’n gedenkdiens vir haar precious babaseuntjie gehou sal word. Uitgespoel Die diens sal 19:00 in die VGK in Eerste­rivier, Kleinvlei, in Keeromstraat gehou word. Die kerk is in dieselfde straat waar Shaygan se lykie uitgespoel het ’n paar uur nadat hy in die drein geval het. Simon het ook vir Jantjies op haar Facebook-blad bedank vir die goeie vader wat hy vir Shaygan was. Haar inskrywing lui: “Ek kon nie vir ’n beter pa vir Shaygan vra nie. “Ek voel so geseënd om jou te hê, Damian.”