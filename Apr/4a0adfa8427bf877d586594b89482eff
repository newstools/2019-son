DIE Wes-Kaap is weereens geruk deur ’n kindermoord. Orderick Lucas is die mees onlangse slagoffer wat aan die hand van ’n gewetenlose vark gesterf het. Die kindjie (22 maande) se lyk is Dinsdag in ’n drein gevind nadat hy ag dae vermis was. Verlede week is Delvina Europa (6) se halfnaakte lyk in Elim ontdek. Die gr. 1-meisietjie is Sondag 24 Maart nie ver van haar antie se huis nie gesien speel, maar het toe weg­geraak. Ná ’n grootskaalse soektog is sy in die beboste gebied aan die buitewyke van die sendingdorpie gevind. Sy is verkrag. Reagen Zietsman, ’n vriend van haar pa, loop hiervoor hof. In die Kaapse hoog­geregshof staan ’n ma en haar boyfriend tereg vir die dood van Jeremiah Ruiters (1). Hy het in Junie 2017 by die Factreton-kliniek aan sy wonde beswyk. Abigail Ruiters (30) en Ameerudien Peters (26) loop vir sy moord hof. Hulle is ook aangekla van kinder­mishandeling en Peters van verkragting. Jeremiah Speak (2) van Uitsig is verlede jaar in April in die hospitaal dood nadat hy vermoedelik oor ’n tydperk mishandel is. Verdink Sy ma, Renzia Louw, en dié se man, Taswell, loop hof vir die moord. In Junie 2018 is Stacey Adams (6) van Mitchells Plain verkrag en vermoor. Haar ma se eks-boyfriend, Chris Brown, staan tereg vir die kind se moord. In 2017 is Kaithlyn Wil­son (5) van Riebeek-Wes vermoor. Haar ma se eks, Johnathan Heyns (30), word daarvan verdink. Die kind se lyk is in die bosse naby haar ma se huis gevind. Courtney Pieters (3) se lykie is op 13 Mei 2017 naby die fabrieke in Epping gevind. Sy was nege dae weg. Haar pa se bestie, Mortimer Saunders, is twee lewenslange vonnisse opgelê vir haar moord en verkragting. Stacha Arendse (11) het op 27 Maart 2017 verdwyn nadat sy by ’n vriendin in Matroosbergsingel in Tafelsig, Mitchells Plain, ge­kuier het. Haar lyk is die volgende dag in ’n oop stuk veld naby haar huis gevind. Randy Tango is drie lewenslange vonnisse vir haar moord en verkragting opgelê.