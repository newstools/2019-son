“OUERS is popsterre, want hulle glo in poppers. Ons glo ook meer in Michael Jackson en Whitney Houston as wat ons in God glo.” Ds. Regina Jacobs van die VGK Suiderkruis in Bloemendal het gister hard neergekom op die gemeenskap by ’n roudiens vir die ontslape Irvinisha Brooks (12). Irvinisha het Saterdagaand ’n skietdood gesterf toe sy in die bendes se kruisvuur in Buysstraat beland het. Gister was daar nie plek vir ’n muis in die VGK Suiderkruis nie. Die stoele was stampvol onnies en leerders van Bethvale Primêr en lede van die gemeenskap. Volgens Jacobs is die seer en pyn wat Irvinisha se ouers tans voel, nie net hulle seer en pyn nie, maar ook dié van die gemeenskap. Sy sê Dinsdag moes seker die vreeslikste dag gewees het toe die onnies en leerders van Bethvale Primêr die nuwe kwartaal ingegaan het met die nuus van Irvinisha se dood. Ellende “Die dood raak baie mense – die skool, die hemel en die kerk van God. “Ons mag ons dalk nou die vraag afvra: As God ’n God van liefde is, hoekom is daar dan soveel lyding en ellende? “Dié ellende is nie vreemd nie, want die gemeenskap is siek, die skool is siek, ons is siek, die kerk is siek.” Volgens Jacobs is dit nie vreemd dat dié dinge gebeur nie. Sy sê die gemeenskap het ’n begraafplaas geword. “Ons moet ons skaam oor ons siekte van liefdeloosheid. Die bendes bring hulle hartelose optrede na vore en die gemeenskap doen niks.” Volgens haar is die probleem dat die gemeenskap nie meer in Jesus Christus glo nie. Jacobs meen mense glo in die inhoud van die drankbottels. “Ons glo in die Amerikaners (Michael en Whitney) en volg hulle slaafs na. “Ons vergeet om God te volg. Ons het Jesus verruil vir die televisie en selfoon. “Môre gaan ons net aan op die ou trant. “Ons het nie verandering in ons lewe nie.” Volgens Jacobs is talle Godsmanne en -vroue ook drinkers. “Ja, kyk maar Desember-maande. Ons is nou teen die bendes, maar môre doen ons wat die bendes doen – net op ’n gesofistikeerde manier. “Hulle dra mooi hoedjies, maar onder daai hoedjie sit die pille. Satan “Ons almal is terminaal siek. Siek van sondes.” Sy meen ons het Satan in beheer van ons huise gesit. “As ons nie meer glo nie, gaan ons vir altyd verlore wees. “Om te glo is lewe, en in die lewe is daar hoop,” het sy afgesluit. Irvinisha se begrafnisdiens is eerskomende Saterdag 08:00 by haar ouerhuis in Buysstraat 52 en daarna 10:00 in die Chatty-gemeenskapsaal. Kol. Priscilla Naidu, ’n polisiewoordvoerder, sê Clinton het ’n skietwond in die bolyf opgedoen.