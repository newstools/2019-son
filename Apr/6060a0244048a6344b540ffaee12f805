DIE Wêreldbeker-wenner saam met Frankryk, Raphaël Varane, se moontlike skuif na Manchester United in die komende seisoen kry nou kwaai teëspoed. Daar is voorheen berig dat Varane glo ongelukkig is by sy Spaanse klub, Real Madrid. United stel glo in die Franse verdediger belang om die Red Devils se probleme in die laaste vesting op te los. Zinedine Zidane, wat onlangs weer as Los Blancos-breier aangestel is, wil egter nie die Fransman verloor nie. “Ek kan nie die klub se toekoms indink sonder Varane nie. Ek wil nie eens daaraan dink nie,” het Zizou gesê. “Hy is ’n jong speler en al ag jaar hier en hy vaar regtig baie goed.” Sou United wel Varane na Old Trafford bring, gaan dit 500 miljoen euro (sowat R7,9 miljard) kos. Die Italiaanse klub Juventus stel ook in die Fransman belang.