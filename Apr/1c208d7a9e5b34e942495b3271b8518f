“BRADLEY Small kan bly wees hy het 28 jaar gekry.” As hy moes uitkom, “was hy vrek”. Dís hoe Lucinda Adonis se familie voel. Adonis (48), van Bishop Lavis, is in April verlede jaar in haar slaap doodgeskiet. Small is verlede week in die streekhof in Parow daaraan skuldig bevind. Die jong (27) het glo issues met die familie gehad. Dit het begin nadat hy op 22 Maart verlede jaar na bewering ’n minderjarige lid van die familie gemolesteer het. Luidens berigte het hy die kind gemolesteer toe hy by die hoofhuis op die erf ingebreek het. Hy is later vir ondervraging aangehou, maar vrygelaat. Sedert die voorval het Small die familie nie met rus gelaat nie. Dae later het hy nog ’n lid van die familie, ’n vrou, met ’n vuurwapen gejaag terwyl sy na ’n huiswinkel toe gestap het. Die vrou het ’n klag van intimidasie teen hom geopen. Die klag het Small nie afgesit nie. Op 5 April verlede jaar het hy weer toegeslaan. Adonis en haar man het in ’n wendyhuis agter haar ma se gebly. Sy het al geslaap toe vier skote deur die wendy gevuur is. Sy is in haar slaap geskiet. Die familie was upset met die polisie toe Adonis as die skieter geïdentifiseer is. Hulle meen as die polisie ag geslaan het op hulle klagte, sou Adonis nog gelewe het. Small is tot 20 jaar gevonnis vir die moord op Adonis. Hy is ook ’n vonnis van ag jaar opgelê vir die besit van ’n vuurwapen en ammo. Hy is effektief tot 28 jaar gevonnis. Adonis se man, Shaun, was gister by Son se besoek in die werk. Die slagoffer se broer en ander familielede sê hulle weet Small is vir lank tronk toe gepos. Geloof “Ek wens die doodstraf was nog van krag. Hy moes dít gekry het,” het ’n familielid gesê. Die Wes-Kaapse polisiehoof, lt.genl Khombinkosi Jula, het sers. Samuel Koki van Bishop Lavis se polisie geloof vir sy ondersoek, wat tot die vonnis gelei het. “Ons verwelkom ook die vonnis. Daar is geen plek vir misdadigers in ons gemeenskappe nie,” het Jula bygevoeg.