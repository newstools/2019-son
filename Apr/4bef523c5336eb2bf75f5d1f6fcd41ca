DIE volwassenheid waarmee Liverpool Sondag met Cardiff City klaargespeel het, verdien dalk net om met die Premier­liga-titel beloon te word. Jürgen Klopp se span het Cardiff met 2-0 geklop. Dié bestuurder sê hy het nie eens nodig gehad om die Reds in die rustyd aan te spoor nie. Die Reds het gesukkel om in die eerste helfte ’n doel teen Cardiff te score. Volgens Klopp het sy spelers die hele rustyd gesels oor hoe hulle in die tweede helfte gaan ruimte skep vir iemand om die rekening oop te maak. Daai speler was Georginio Wijnaldum, wat Cardiff se verdediging vanaf ’n hoekskop onverhoeds betrap het. “Hulle het self besluit om die bal laag tot in die boks te stuur, en Gini kon toe die run maak terwyl die ander manne dopgehou is,”’ het Klopp aan Sky Sports verduidelik. “’n Goeie skop was steeds nodig om die doel te kry en Gini het dit gedoen. ’n Skitterende goal; ek het daarvan gehou.” Die feit dat Liverpool se spelers op hulle voete dink, spel gevaar vir die spanne teen wie hulle nog moet speel. Die Reds het danksy Sondag se oorwinning weer die eerste plek op die Premierliga se puntelys ingeneem.