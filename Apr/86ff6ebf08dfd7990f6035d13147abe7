AS DIE Chilli Boys na die eindstryd wil vorder, sal hulle iets moet doen wat nog geen ander span dié seisoen in die Nedbank Cup kon doen nie – en dis om ’n doel teen Kaizer Chiefs aan te teken. Chippa verwelkom die Amakhosi Saterdagaand in die Nelson Mandelabaai-stadion vir dié twee se halfeindstryd. Dit is reeds die eerste keer dat Chippa in die halfeindstryd van die Nedbank Cup speel, maar hy sal verder geskiedenis in die Oos-Kaap maak as hy Chiefs kan klop. Van die vier oorblywende spanne bly die Amakhosi maar die kenners se gunsteling om die Cup te wen. Die Chippa-breier, Clinton Larsen, sê dit maak nie saak teen wie hy speel nie, solank sy span sy beste lewer. Prestasie “Natuurlik is Chiefs ’n goeie span, anders sou hy nie in die halfeindstryd gespeel het nie. Ons moet egter net op onsself konsentreer en reg voorbereid wees,” sê hy. Hy sê om die klub verder as die halfeindstryd te vat, sal ook ’n besonderse prestasie wees. “Ek weet wat dit beteken om jou klub in Afrika te verteenwoordig. “Van die spelers hier het nog nie die kans gehad om buite die land te gaan nie. “So dit gaan iets besonders wees as ons al die pad kan gaan in die Cup.” Die wenner van die Cup kry natuurlik die kans om volgende seisoen in die Konfederasiebeker-kompetisie te speel. Larsen sê die kans vir Chippa om iets spesiaals te doen, dryf hom en die spelers. “Ons het reeds geskiedenis gemaak om tot in die halfeindstryd te vorder. “Maar klop ons Chiefs en speel in die eindstryd en wen die Cup, sal ons verder geskiedenis maak. “Al dié dinge spoor ons aan. “Daar is baie op die spel en die spelers geniet dit. “Almal is opgewonde oor wat kan gebeur.” Chippa sal sy scoringboots moet aanhê, want geen span waarteen Chiefs gespeel het, kon ’n doel aanteken nie. Maar Larsen reken sy span gaan daai bubble bars.