DIT was ’n wedstryd wat enige van die twee spanne – die Southern Kings of Dragons – kon gewen het. So meen die Dragons se breier, Ceri Jones, nadat sy span Sondag gelykop (18-18) gespeel het teen die Baaienaars in die Madibaz-stadion. Die Kings se breier, Deon­ Davids, was egter taamlik teleurgesteld met dié uitslag. Davids sê: “Ons het nou wel gelykop gespeel, en dit is beter as ’n nederlaag, maar nadat ons só naby aan ’n oorwinning was, is dit eintlik baie teleurstellend.” Die Kings het met twee minute oor voorgeloop. Hulle was dus op koers vir hulle derde oorwinning in die Pro14-kompetisie vanjaar. Maar toe laat hulle hulself die hoeveelste keer met swak dissipline in die steek. Frustrerend Die span van Newport is ’n strafskop in die doodsnikke toegeken, en sy losskakel, Josh Lewis, het geen fout gemaak nie. Davids sê: “Dis frustrerend wanneer ’n mens besef jy kon die wedstryd gewen het as jou dissipline net beter was. “Dis klein goedjies, maar hulle maak uiteindelik ’n groot verskil. ’n Geel kaart, ’n strafskop, en die eindtelling lyk anders.” Davids sê die spelers het baie moeilik aan die gang gekom, maar sy span het tog geleenthede gehad om meer drieë te druk. Hy sê: “Ons het gesukkel om ritme te vind, maar ek voel daar was tye dat ons beter kon gedoen het om ’n drie of twee meer te druk. “Ons het weereens net slegte besluite geneem, en dit het ons gekos.”’ Harlon Klaasen, wat skaflik vertoon het, het een van die Kings se drieë gedruk.