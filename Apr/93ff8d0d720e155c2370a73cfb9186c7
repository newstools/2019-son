NEGE fans van Bloemfontein Celtic is in hegtenis geneem nadat choas Sondag in die Dr. Petrus Molemela-stadion uitgebreek het. Dié voorval het gebeur by ’n Premierliga-stryd tussen Bloemfontein Celtic en Cape Town City. Die wedstryd is in die 23ste minuut gestop toe fans die veld bestorm en allerhande voorwerpe begin gooi het. Die voorsitter van Celtic se supporter-klub, Pule Mabena, het die nuus bevestig. City se eienaar, John Comitis, het gister in Son vertel hoe hulle moes koes en vlug vir hulle lewe. Intussen het die PSL die voorval veroordeel en wag op ’n verslag voordat hy enige stappe doen.