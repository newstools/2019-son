“OUMA, gaan my gesig so bly lyk wanneer ek groot is?” Dit is wat Lucian van Louw (8) van Timothy Valley sy ouma Jessie (60) gevra het nadat ’n ongeluk waarin hy omgery is, ’n letsel op sy gesig gelaat het. Son het in Februarie berig oor Lucian nadat hy in William Slammert-rylaan omgery is. In die ongeluk is Lucian se regterbeen gebreek en hy het ’n skeurwond aan sy gesig opgedoen. Gertrulene (28), die laitie se ma, sê sedert hy uit die hospitaal ontslaan is, weier hy om terug skool toe te gaan. “Hy was vir twee maande nog nie in die skool nie. “Hy was so happy in die skool en was boonop ’n top-student.” Gertrulene sê sedert die ongeluk huil Lucian aanhoudend, selfs in sy slaap. Volgens haar is hy deesdae bang om alleen te wees. Sy sê hy wil heeltyd net by haar wees en sy kan nêrens gaan nie. Volgens Gertrulene wag Lucian saans totdat sy gaan slaap voordat hy in die bed klim. Die ma sê ná die ongeluk maak Lucian ook seker sy hou die deure gesluit. “Dit maak my hart sommer baie seer.” Volgens haar het Lucian deesdae ook ’n intense vrees vir polisievêns. Sy vertel aan Son hy het haar meegedeel hy wil nooit die man sien wat hom omgery het nie. Jessie sê die ongeluk het gebeur toe hulle by ’n familielid in Vastrap gelunch het. Die ouma verduidelik toe sy die anderdag noem hulle gaan weer Vastrap toe, het Lucian geweier om saam te gaan. Aggressief Volgens Gertrulene het Lucian sedert die ongeluk geen berading of fisio­terapie ontvang nie. Sy voeg by hy is sedert die ongeluk ook baie aggressief en sy moet alles vir hom doen. Volgens Gertrulene het die man wat Lucian omgery het, tot vandag toe nie jammer gesê nie. “Hy het ons adres. Ek soek nie hulle geld nie, net hulle ondersteuning.” Volgens Gertrulene is ’n ondersoek ná die ongeluk begin. Sy sê die speurder het haar meegedeel hy wag nog op die sketse van die ongelukstoneel. Die ma beweer die polisie het op die dag van die ongeluk nie ’n enkele skets geteken nie. Sy beweer dis ook die rede hoekom die man wat Lucian omgery het, nog nie in hegtenis geneem is nie. AO Alwin Labans, polisiewoordvoerder, raai die ma aan om nie paniekerig te raak nie. Volgens hom moet ander verslae heel waarskynlik nog voltooi word. AO Labans sê as Gertru­lene voel iets is nie pluis nie, moet sy die speurbevelvoerder van die Bethelsdorp-polisiestasie daaroor gaan spreek.