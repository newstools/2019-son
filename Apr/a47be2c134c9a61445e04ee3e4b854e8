DIE leier van die Good Party, Patricia de Lille, sê sy is moeg vir die DA se leuens en daarom gaan sy die party hof toe sleep. Antie Pat sê sy het by die Kaapse hooggeregshof vir ’n dringende interdik teen die DA aansoek gedoen. Dit volg nadat die Onafhanklike Verkiesingskommissie (OVK) laas week bevind het die DA het die Kieswet oortree. Dit hou verband met die DA se uitlatings in sy verkiesingsveldtog dat die party De Lille gefire het as die Kaapse mayor weens haar skuldigbevinding aan korrupsie. Die OVK het as deel van sy bevindings die DA gevra om sorry te sê aan Antie Pat. De Lille sê: “Die DA het geweier om dit te doen en het in plaas daarvan aansoek gedoen om die OVK se besluit te laat hersien. “Die DA het die reg om aansoek te doen vir ’n hersiening, maar hy het nie die reg om aan te hou met sy valse uitlatings nie.” Volgens De Lille het haar lawyers die DA gevra om op te hou sê dat sy afgedank is – ten minste totdat die hof ’n beslissing hieroor gemaak het, sê sy. Gewen “Die DA het onredelik geweier om dit te doen en dit dwing my om weereens die howe te nader.” De Lille het al haar vorige sake teen die DA gewen. Solly Malatsi, nasionale DA-woordvoerder, het gister gesê hulle wag nog vir ’n datum vir die hersieningsverhoor by die verkiesingshof. “Ons is van mening die OVK het te ver gegaan in sy beslissing,” hou hy vol. “Afdanking beteken verskillende dinge vir verskillende mense.”