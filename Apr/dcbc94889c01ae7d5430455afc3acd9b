SOWAT 120 rouklaers het Sondagaand ’n emosionele roudiens en toe ’n candlelight walk gehou ter nagedagtenis aan Arvinicha Brooks (12). Sy is Saterdagaand in Bloemendal doodgeskiet. Onder andere Chris­tian Martin (ANC-LPP), Johnny Arends, ’n wyksraadslid, en Farouk Jephta van Con­cerne­d Citizens of Port Elizabeth het die diens bygewoon. Arvinicha se lewe is kortgeknip toe sy in Buysstraat, Bloemendal, in bendes se kruisvuur beland het. Die cops het ’n wakende oog oor die roudiens gehou. Daar was ses polisievoertuie en twee Nyalas. Kort ná die roudiens by Arvinicha se ouerhuis in Buysstraat 52, het rouklaers kerse aangesteek en afgesit na die plek waar sy inmekaargesak het en dood is. Elkeen het ’n klip gevat en dit in ’n sirkel gepak rondom die plek waar Arvinicha dood is. Brandende kerse is ook op die plek neergesit. Arvinicha se ma, Sonja (47), het haar lyk gisteroggend gaan uitken. Die begrafnisreëlings is nog nie bekend gemaak nie. Martin het aan Son gesê: “Ek is sprakeloos. Dié goed moet stop. “Ons word hostage gehou in ons eie gemeenskap. “Dis onmenslik wat aangaan. “Dis nie normaal nie. Ons moet iets doen.” Ná Arvinicha se skietdood is daar nou sprake van ’n anti-crime en drug summit vir die Metro wat in die Northerns aangebied kan word. Intussen het die polisie se provinsiale eenheid teen georganiseerde misdaad Sondag ’n 21-jarige verdagte in Bardienstraat in hegtenis geneem vir die moord op Arvinicha. Kol. Priscila Naidu, ’n polisiewoordvoerder, sê vier verdagtes is ook in hegtenis geneem vir die moord op Tevin Moss (25) van Arcadia en die poging tot moord op ’n 16-jarige seun. Klagte Hulle is 48, 22, 21 en 18 jaar oud. Klagte van opsetlike saakbeskadiging staar ook die verdagtes in die gesig. Die moord op Moss en die wonde van die 16-jarige seun het gekom nadat ’n woedende skare kort ná Arvinicha se skietdood ’n vermeende gangster by sy huis in Bardienstraat gaan soek het. Toe hulle die vermeende gangster nie by sy huis aantref nie, het hulle hul visier op Moss en die 16-jarige laitie gesit. Moss is tot in die straat gesleep waar hy doodgemartel is.