EEN van die onnies by ’n laerskool in Uitenhage verwag glo gr. 3-leerders moet in kosbare skooltyd haar voete en skouers massage. Mense kla ook die onnie het ’n vuil mond en het in ’n stadium die leerders in haar klaskamer toegesnou: “Moenie op my p**s werk nie!” Die ouers is so gatvol vir dié onnie, hulle gaan van­oggend onderrig ontwrig deur die skoolhek te sluit. Hulle wil die onnie weg hê by die skool. Irving Minnie, ondervoorsitter van die Primêre Skool CW Hendrickse se beheer­liggaam, sê soos hy verstaan, moan ouers nou al sedert 2017 oor die onnie. Hy vertel hy moes eergister inspring en keer toe sowat 20 ontevrede ouers die onnie wou aanrand. Volgens Minnie het die ouers al ’n rits briewe aan die skoolhoof geskryf waarin hulle oor die onderwyseres kla. Hy sê van die ouers het al persoonlik by die hoof en die departement van onderwys gaan kla. Volgens Minnie sê die skoolhoof net hy het die klagtes reeds na die departement verwys. Hy voeg by: “Ons het geen bewyse dat die dissiplinêre proses reeds aan die gang is nie. Dis nou alweer ’n nuwe kwartaal en niks het nog gebeur nie.” Minnie sê benewens die bewering dat die onnie vuil taal op die skoolterrein gebruik, word beweer sy het ’n kollega ten aanskoue van skoolkinders op die skoolperseel aangerand. Volgens hom was die onnie in ’n stadium net missing in action terwyl een van haar leerders skielik in die klas siek geword het. Minnie vertel ’n ander onnie moes toe inspring en die kind kantoor toe neem. Die kind is eventually in ’n ambulans daar weg. Oorlaai Volgens Minnie was die onnie se verduideliking dat sy – met die hoof se toestemming – gou vinnig by ’n ander skool ingepop het. Dan is daar die geval waar kinders beweer die onnie trek haar skoene in die klas uit, sit agteroor en dan moet die kids haar voete en skouers massage. Minnie sê wanneer die kinders die juffrou so in skooltyd massage, word daar nie ’n steek skoolwerk gedoen nie. Volgens hom oorlaai die vrou die kinders dan Vrydae met huiswerk omdat sy deur die week niks met hulle uitgerig het nie. Hy sê die skool se personeel behoort almal aan ’n WhatsApp-groep. Volgens hom het die betrokke onderwyseres só moeilikheid gemaak op die chat group dat ál wat ’n onnie is, die groep verlaat het. Minnie beweer ook die onnies by die skool worry niks met die betrokke onnie nie. Hy sê die skoolkinders is bang vir haar en weier om skool by te woon. Mali Mtima, woordvoerder van die Oos-Kaapse onderwysdepartement, het teen gistermiddag laat nog nie op Son se navrae gereageer nie.