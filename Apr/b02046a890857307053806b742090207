DIE eienaars van ’n plaas by Wellington waar ’n gesin verlede week uitgesit is, sê die uitsetting was nie onwettig nie. Son het verlede week berig oor die gesin van 10 wat van die plaas afgesit en langs die R44 gedump is. Volgens die gesinslede het die eienaars nie die reg gehad om dit te doen nie. Windmeul Kelders het nou ’n verklaring uitgereik waarin hy sê nie een van die mense wat uitgesit is, is werkers op die plaas nie. Beskadiging Die enigste een wat daar gewerk het, was Zonwabile Alfred May, “wie se indiensneming behoorlik en wettig in November 2008 beëindig is. “Hy is onder meer skuldig bevind aan die onwettige verkoop van alkohol en dwelms op die plaas en beskadiging van eiendom. “Nadat sy kontrak beëindig is, is hy versoek om die perseel te ontruim, maar hy het geweier.” Windmeul Kelders sê May het nie eens die klagte probeer ontken nie. Sedert 2008 sukkel Windmeul Kelders om die gesin van die plaas af te kry. Die gesin het in Julie 2017 die eerste formele kennisgewing gekry dat hulle die plek moet ontruim. Windmeul het ook op 4 April 2018 ’n vergadering met die gesin gehou in ’n poging om sake op ’n vreedsame wyse op te los. Dit was egter onsuksesvol en Windmeul het op 30 April 2018 ’n bevel van die grondeisehof verkry om die besetters wettig van die perseel te verwyder voor 30 Junie 2018. Kort voordat die gesin uitgesit sou word, het hulle lawyer ’n dringende aansoek gebring vir die gesin om aan te bly. Windmeul sê die grondeisehof het op 10 Augustus 2018 nog ’n bevel gemaak waarin ooreengekom is dat die besetters die perseel voor of op 15 Januarie ontruim. “Ons het hulle egter nog twee maande kans gegee om te ontruim, maar steeds het hulle geweier,” sê Windmeul. Die gesin was Saterdag steeds langs die R44 nadat hulle geweier het om tydelike huisvesting van die Drakenstein-munisipaliteit te aanvaar. Riana Geldenhuys, woordvoerder van die Drakenstein-munispaliteit, het bevestig die gesin weier die munisipaliteit se verblyf.