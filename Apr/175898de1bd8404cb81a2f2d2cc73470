DAAR is so baie positiewe gebeurtenisse in ons samelewing. Een van hulle is die Saldanha-rugbyklub se pas afgelope Super 8-Paastoernooi. Baie menings is op sosiale netwerke, YouTube en televisiekanale gedeel. Die Super 8, wat laas naweek in dié Weskusdorp gehou is, is werklik ’n besonderse gebeurtenis. Dit baan die weg vir ander sportsoorte. Die rugbyklub reël die toernooi en het die ondersteuning van talle borge, veral Transnet en die plaas­like munisipaliteit, wat groot lof verdien. Dit is altyd goed wanneer local government sulke events ondersteun en onderskryf. Ek is meegedeel dat selfs die stalletjies gratis aan inwoners verskaf is sodat hulle ook ekonomies voordeel daaruit kon trek. Selfs De Doorns Unit­ed en Delicious van Clanwilliam het daaruit voordeel getrek. Dié twee klubs het elk ’n skenking van stelle truie van die organiseerders ontvang  . Nigel Ranchod, voorsitter van De Doorns United, vertel my van sy klub se onlangse verlies. Volgens Ranchod het die rugbyklub talle stelle truie en broeke in ’n brand by die huis van ’n lid van die klub verloor. Die organiseerders het nie eens daarvan geweet toe hulle besluit het om die kits aan die klub te skenk nie. Daar moenie uit die oog verloor word dat die Weskus ook die gasheer van die jaarlikse Visfabriek-toernooi is nie. Dit word al meer as 30 jaar in Velddrif aangebied. Dié toernooi het sy glans verloor en dalk het dit tyd geword dat hy ’n nuwe baadjie aantrek. Ek dink die toernooi moet in ’n sewesrugbytoernooi omskep word. In werklikheid het die dynamics verander van die maatskappye vir wie die toernooi in die eerste plek geskep is. Daar is deesdae minder werkers en nog minder stel daarin belang om aan ’n kontaksport soos rugby deel te neem. Meer werkers speel sokker en netbal. Maar sewesrugby is deesdae baie gewild en die klimaat is reg. Daar kan ook op vroue gefokus word en die toernooi kan in ’n nasionale sewes event vir vroue omskep word. Dit kan ’n nuwe generasie van ondersteuners na die dorp lok en toerisme in die streek ’n hupstoot gee. ’n Paar jaar gelede was ek die gasspreker op ’n event van ’n krieketklub in Velddrif. Ek het in my toespraak aanbeveel dat die klub ’n sixes-kriekettoernooi begin. Net soos die Saldanha-rugbyklub groot gedink het, moet ander sportsoorte ook nou begin raakvat. In ’n klimaat waar politici mekaar takel oor alles behalwe die regte van gemeenskappe, is dit tyd dat sport hulle wys. Die aanhoudende getjommel en vingerwys is wragtig al uit die mode. Maar Saldanha kan met reg trots wees op wat hy vermag het.