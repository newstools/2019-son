MENSE wat meer inligting het oor wat met Orderick Lucas (1) gebeur het, moet nader staan. Dis die uitnodiging wat Albert Fritz, die Wes-Kaapse minister van maatskaplike ontwikkeling, aan die gemeenskap van Eersterivier gerig het nadat die kind se lyk Dinsdagaand in ’n drein naby sy ouma se huis gevind is. Fritz het die kind se dood veroordeel. “Die departement is ten sterkste gekant teen geweld teenoor kinders.” Emosioneel Hy sê sedert die kind op 24 Maart vermis geword het, het maatskaplike dienste ingetree en ondersteuning aan die familie gebied. Orderick se ouma, Cornelia, het gister emosioneel geword toe sy vertel dat haar sesjarige kleinseuns (’n tweeling) verlede Saterdag uit haar sorg gehaal is. Die kinders is in Januarie in haar sorg geplaas. “Niemand van die departement het ná dit weer opgevolg of die kinders orrait is of so iets nie. Hulle het nog nooit eens gekom om die kinders se toelaag uit te sort nie. “Maar toe Orderick vermis word, was hulle gou hier om die ander twee te vat. Toe hulle gister (Dinsdag) hulle ander klere kom haal, het ek vir hulle gesê dié geval kon miskien voorkom gewees het as hulle hul werk reg gedoen het.” Fritz sê: “Enigeen wat berading benodig, kan hulle plaaslike maatskaplike kantoor nader. ’n Maatskaplike werker sal ontplooi word, wat berading sal aanbied.” Hy het die polisie en gemeenskap geloof vir die werk wat hulle in die ondersoek gedoen het. “Van ons kant af sal ons voortgaan om die gemeenskappe in die Wes-Kaap te bedien.”