Die 17-jarige seun wie twee dae voor sy
verjaardag op die treinspoor dood is word vandag begrawe.  “Simo het sy verjaardag koud in die
lykshuis deurgebring,” so vertel ‘n gebroke Cora Kwepe, groot tante van Simo
Kwepe.  Simo is op Vrydag 12 April, twee dae voor
sy verjaardag, dood.  Kwepe vertel een van Simo se neefs het
haar die oggend gebel en gesê Simo is op die trein by Soutrivier beseer. Hulle
het toe op vervoer gewag om hul daarheen te neem.  “Ek het gewag en gewag, maar niemand het
teruggebel nie. Toe ek na 09:00 weer bel is ek net gesê hy is weg.  “Ek is gesê terwyl nooddienspersoneel
besig was met hom, het hy ‘n glimlag op sy gesig gehad. Hy het nie eens kans gekry
om by die hospitaal te kom nie. Hy is daar by die stasie dood.”  Simo was oppad na die skool toe die trein
ophou beweeg het. Dit het algemeen begin word dat treine net tussen stasies
gaan staan.  “Simo en ander passassiers het van die
gestrande trein gespring. Tydens die commotion het Simo se sak vasgehaak in die
trein waaruit hy gespring het. In die tyd wat hy dit probeer los maak het, het
die ander trein begin ry en weens die impak van die trein wat verby ry het hy
geval en sy kop teen die gestrande trein gestamp,” vertel Kwepe.  Volgens die spoorveiligheidsreguleerder
is 343 mense in ‘n treintrap verlede jaar dood.