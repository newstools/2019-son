SEDERT Suid-Afrika se toetrede tot sewesrugby het die nasionale span, die Blitsbokke, al baie vermag. Hulle is driemalige wenners van sewes se Wêreldreeks, het ’n bronsmedalje by die sport se Olimpiese debuut verower en ook een keer die goue medalje in die Statebondspele gewen. As dit egter kom by sukses in die plek wat geboorte gegee het aan die idees van ’n Wêreldreeks en ’n Wêreldbekertoernooi, kan die Suid-Afrikaners net nie die pyp rook nie. Verwed Die plek waarna verwys word, is Hongkong, waar die Blitse óf met die prys as naaswenner tevrede moes wees, óf sommer al vroeg in die kompetisie in die hek duik. Dis reg. Hoe die Blitsbokke in Hongkong gaan vaar, is iets waarop ’n mens nie jou huis sal verwed nie. As jy wel so braaf sou wees, moet jy maar die spelers se woord in ag neem voordat jy daai besluit sou neem. Een man wat egter al moeg is van tweede kom in dié bekende toernooi, is die veteraan Branco du Preez. “Elke keer dat ek nou al in Hongkong aangekom het – en ek was al ’n paar keer hier – het ek daai gevoel gekry dat iets spesiaals gaan gebeur,” het Du Preez gesê. “Wanneer ek op die veld draf om my land te verteenwoordig, bly dit maar altyd baie spesiaal en die mense in die stadion dra ook by. “Ek wil die naweek gaan seker maak ek doen my job reg, al speel ek nou van die bank af. Ons almal in die span se verantwoordelik­hede verskil, maar wat ook al dit is, ek gaan my alles gee om uiteindelik hier op die wennerspodium te staan,” aldus Du Preez. Dit kan heel moontlik die veteraan se laaste keer wees om in Hongkong te speel. Du Preez bereik die naweek iets spesiaals wanneer hy in die gesamentlike tweede plek inbeweeg vir die Blitsbok met die meeste toernooie op sy kerfstok. Die boorling van George en Frankie Horne gaan nou saam op 68 toernooie sit. Kyle Brown (71) hou die rekord vir die meeste toernooie as Blitsbok. Dis egter nie Du Preez se enigste eerbetoon in sy jarelange diens as Blitsbok nie. Hy het 1 220 punte vir die Blitse aangeteken. Die meeste daarvan was danksy akkurate korrelwerk pale toe as stelskopper. ¦ Suid-Afrika kom in groep A van die Hongkong-toernooi teen Samoa, Japan en Skotland te staan. Die naweek se toernooi begin Vrydag 11:24 op Dstv se sportkanaal 202.