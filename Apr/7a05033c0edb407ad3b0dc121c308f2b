“EK IS jammer vir wat ek gedoen het. My kind kan nie tronkstraf kry nie. Straf my liewer – nie vir hom nie.” So het die veroordeelde perlemoen kingpin Morné Blignaut (46) gister hartseer gesê toe hy ter versagting van vonnis getuig het in ’n perlemoensaak waarin hy vroeër skuldig bevind is. Morné sr. is verlede jaar skuldig bevind op ’n klag van rampokkery en die oortreding van die Wet op Lewende Mariene Hulpbronne. Sy seun Morné Blignaut jr. (26) is skuldig bevind aan rampokkery en diefstal. Verder is Jacob Naumann (35), Jan Prinsloo (31) en Paul Bezuidenhout (22) skuldig bevind aan rampokkery en die oortreding van die Wet op Lewende Mariene Hulpbronne. Blignaut sr. het gister ter versagting getuig hy het baie families en welsynsorganisasies gesupport. Volgens hom het hy die vliegkaartjies van die ouers van twee kinders wat in die Rooi Kruis-kinderhospitaal opgeneem is, na en vanaf Kaapstad gedek. Hy het gesê toe die kinders oorlede is, het hy hulle begrafniskoste gedek. Volgens hom het hy ook sopkombuise by skole in Algoapark en Uitenhage bedryf. Kersgeskenke Blignaut sr. het gesê hy het die organisasies gesupport omdat hy gebroke was wanneer hy sy kinders skool toe geneem en gesien het ander kinders suffer. Volgens hom het hy dikwels Kersgeskenke uitgedeel aan swart, bruin en wit kinders wat suffer. “Voor my arrestasie het ek 160 geskenke aan swart kinders in Jeffreysbaai gegee.” Blignaut sr. het ’n 10 maande oue dogter by sy tweede vrou. Blignaut sr. het in trane uitgebars toe hy getuig het sy vrou was swanger met ’n tweeling, maar het die babas verloor. Volgens hom wou sy vrou selfmoord pleeg. Hy het gesê dis toe dat hulle besluit het op artificial insemination. Hy het verduidelik hulle het daarmee voortgegaan, want hy het nie geweet hy gaan so lank sit nie. Volgens Blignaut sr. was hy nie teenwoordig toe sy kind gebore is nie. Hy het gesê hy het die kind nog net vier of vyf keer by die hof gesien. Hy het bygevoeg hy word nie toegelaat om die baba by die St. Albans-gevangenis te sien nie. Op ’n vraag van sy law­yer, Elsabeth Theron, oor hoe die saak en sy inhegtenisneming hom affekteer, het Blignaut sr. geantwoord: “Dit breek my. Ek was al in vyf tronke.” Volgens hom was daar ’n tydperk toe hy vir ’n paar dae nie ’n krummel kos gehad het nie. Hy het gesê hy het in ’n stadium by ’n landdros gaan huil omdat hy nie kos het nie. Volgens hom het die landdros hom toe geld gegee om kos te koop. Blignaut sr. het verder getuig hy het al probeer selfmoord pleeg omdat hy sy familie en kinders baie mis. ’n Lasbrief is op die oomblik uit vir Prinsloo se inhegtenisneming.