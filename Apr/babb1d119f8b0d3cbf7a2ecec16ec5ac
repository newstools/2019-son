DIT lyk of Herschel Jantjies die blaam moet dra vir die Stormers se onakkurate taktiese skopwerk. Jantjies, wat tot dusver nie juis ’n voet as skrumskakel verkeerd gesit het nie, is sy plek in die beginspan kwyt. Hy word met Justin Phillips, glo ’n beter taktiese skopper, vir môre se Superrugbywedstryd teen die Reds vervang. Dit volg terwyl die eintlike sondaar en losskakel, Jean-Luc du Plessis, weer op losskakel gaan uitdraf. Damian Willemse, die man wat almal voel die nr. 10-trui behoort te dra, moet maar weer met die posisie van heelagter tevrede wees. Dis mos immers waar die Springbok-breier, Rassie Erasmus, glo Willemse moet speel om sy plek vir vanjaar se Wêreldbeker-toernooi in Japan los te speel. Arme ou Ruhan Nel wonder seker ook wat daarmee verkeerd sal wees om hom ’n bietjie op binnesenter pleks van buitesenter te laat speel. Robbie Fleck, die Stormers se breier, het besluit om weer dik te hou met die Bok Damian de Allende in die nr. 12-trui, al het ou Doogz laas week teen die Blues lelik drooggemaak op die verdediging. Nel het laas jaar vir die Westelike Provinsie in die Curriebeker as binnesenter uitgeblink, maar word in Fleck se span as buitesenter beskou. Kuier Nie dat hy nie daar kan speel nie... Dis net duidelik dat Nel en De Allende nie op dieselfde page is as dit kom by plannetjies maak om die opposisie se verdediging te flous nie. Volgens Fleck is die Storm­ers egter byna daar wat betref hulle aanvallende spel regruk en drieë druk. Hulle het nog net nege keer in ses wedstryde agter die opposisie se doellyn gaan kuier. 