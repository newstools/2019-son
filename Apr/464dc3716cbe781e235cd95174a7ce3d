DIE inwoners van die historiese dorpie Wuppertal is steeds getraumatiseer. ’n Verwoestende brand op 30 Desember 2018 het 200 inwoners haweloos gelaat en verskeie geboue vernietig. Saterdag het hulle rede gehad vir smile toe die organiseerders van die Oh Dam-kultuur- en erfenisfees by die Clanwilliam-dam in samewerking met feesgangers handboeke ter waarde van R50 000 en ’n boot-vrag nie-bederfbare kos aan die sendinggemeenskap kom skenk het. Die fees is van Donderdag tot Sondag gehou. Volgens Lovetta Bolters, uitvoerende beampte van Camissa Solutions­, wat die insameling en oorhandiging van die donasie gereël het, was hulle al ’n paar keer in Wuppertal en moes net help. Sy sê: “Toe ons hier kom ná die brand het ons gesien dat baie inwoners van die 53 huise wat gebrand het, net die klere aan hul lyf oorgehad het. “Die rede vir nie-bederfbare goed is omdat daar geen plek is om goed te stoor nie. Daarom kan ons nie meubels, klere en beddegoed bring nie. “Daar is ’n stoor in Kaapstad vol van daai soort goed wat ingesamel is, maar dit kan nie nou hierheen kom nie. Een van die donasies wat ons as Camissa Solutions doen, is 52 driekwartbeddens, maar dit kom eers hierheen sodra die huise herstel is. Mense is ook van hul trots beroof hier.” Clarence Ford, Camissa se uitvoerende direkteur, sê hy was laas jaar in Wuppertal voor die verwoestende brand en die dorp was anders. “Die brand het groot skade aangerig. Dit kan dalk letterlik ’n einde bring aan byna 200 jaar se geskiedenis in hierdie besonderse vallei.” Rdl. Rhoda Witbooi sê dit was ’n eer om namens die mense van Wuppertal dankie te sê aan die organiseerders en die feesgangers. “Dit beteken baie vir die inwoners omdat hulle tans nie veel het nie. “Wuppertal het nie gelyk soos dit vandag lyk nie. ’n Mens se trane rol nou nog as jy die verliese aanskou wat hierdie mense gely het. Maar ek het vir hulle gesê God het ’n doel met alles. “Hy praat … Hoekom het die kerk nie gebrand nie? Die kerk was onaangeraak. “Ons moet die verlede begrawe en ’n nuwe Wuppertal bou. Suid-Afrika het sy hart oopgemaak vir Wuppertal.” Witbooi sê hulle is besig om 53 tydelike woonstrukture op die rugbyveld op te rig en die hostel word ook reggemaak. Die area is pas skoongemaak en die asbes verwyder. “Dit was so hartseer om te sien hoe 53 kinders in een klaskamer moet woon en hoe hulle in ’n leivoor moet bad.”