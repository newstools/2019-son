DIE polisie gedra hulle soos ’n spul gangsters wat nie eens ’n minderjarige op die toilet gespaar het nie. Só sê twee gesinne wat beweer die polisie het hulle onlangs in raids getreiter. Die Japhta-gesin van Wesbank sê die cops het hulle huis op 4 April geraid. Gordon Japhta (54), die hoof van die gesin, het Son genader. Hy sê hy is ’n asma-lyer. “Ek het hulle toegelaat om hulle werk te doen toe hulle sê hulle het ’n wenk gekry dat drugs in my huis is. “Toe my kleinkind my vra om sy hol af te vee, het een beampte hom aan die keel gegryp en gewurg. Die kind was op die toiletpot toe die polisie hier klop.” Sers. Noloyiso Rwexana, ’n polisiewoordvoerder, bevestig die polisie was by die huis. Sy sê hulle het gereageer op ’n tip oor ’n ongelisensieerde vuurwapen by Japhta se huis. Volgens Rwexana is ’n man (29) inderdaad in hegtenis geneem vir die onwettige besit van ammunisie. Bullets is glo in ’n kas se laai gevind. Nog ’n man wat meen die polisie act soos gangsters, is Clive Booysen (41) van Amstelhof in Paarl-Oos. Hy sê hy is nog erg getraumatiseerd nadat die polisie op 15 April by sy huis opgedaag het. “Hulle het baklei-baklei ingekom.” Hy sê die polisie het nie vrae gevra nie. “Ná ’n halfuur van skop en trap” wou hulle weet wie Donovan is. “Toe ek wou sê wie dit is, is ek met ’n gun gekap en weer geskop en trap.” Booysen sê hy het sy samewerking gegee, maar hy is onophoudelik aangerand. Stoel “Ek kon nie sien wie hulle almal was nie, want sommige van hulle het balaklawas gedra.” Die polisie se teiken was glo Donovan Abrahams. Hy het ses maande gelede uit die tronk gekom. “Hulle het ’n stoel oor my kop stukkend geslaan. Terwyl ek op die grond gelê het, het hulle twee komberse met stokke in my gesig gedruk,” vertel Abrahams. Abrahams beweer ’n TV wat aan sy ma behoort, twee pool-borde en games in die game shop is stukkend geslaan. Die game shop is op dieselfde erf as die huis. Maar lt.kol. Andrè Traut, polisiewoordvoerder, sê twee selfgemaakte guns en ammunisie is by die huis gekry. “Drie mans, insluitend Abrahams, is op die toneel gearresteer.”