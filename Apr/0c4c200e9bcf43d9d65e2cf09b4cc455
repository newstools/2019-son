DIE ma van die leerder wat ’n klap by haar juffrou gekry het, sê sy weet g’n sout of water van ’n bedrag van R150 000 wat hulle kastig van die onnie eis nie. Dít volg nou nadat die leerder se prokureurs sowat ’n maand gelede ’n eis teen die onnie, Clarissa Venter, by die gelykheidshof ingedien het. Venter het die skoolmeisie in Februarie ten aanskoue van die hele klas by die larney Hoër Meisieskool Sans Souci in Nuweland ’n helse klap gegee oor sy nie die regte boek gehad het nie en op haar selfoon besig was. Die ma het gister aan Son gesê ál wat sy weet, is dat die Universiteit van Kaapstad se Chamber of Legal Students, wat haar kind verdedig, die dokumente by die gelykheidshof ingedien het. Sy sê: “Ek weet niks van geld nie. Dit sal die beste wees om te hoor wat die prokureur te sê het.” Die ma sê sy het haar vir haar dogter se onthalwe uit die saak gehaal. Sy voeg by: “Ek het besluit om ’n break te vat. Alles raak nou te veel vir my. My kind kom volgende week voor en ek wil sien hoe ver die saak kom. “My kind is gelukkig in ’n nuwe skool en dis ál wat nou belangrik is.” Intussen het Venter se prokureur, William Booth, kapsie gemaak teen die eis. Toe Son Yolisa Nocanda, die leerder se prokureur, om kommentaar nader, het hy aan Son gesê hy mag nie enige verdere kommentaar op die saak gee nie. Nocanda het bygevoeg: “Ek wag nog vir instruksies van die regspan. “So gou as wat ek dit kry, sal ek kommentaar op alles kan gee.” Nocanda kon nie bevestig of die leerder se ma wel ’n eis van R150 000 ingedien het nie.