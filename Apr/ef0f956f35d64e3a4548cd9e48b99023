’N MAN van Oudtshoorn wat sy neef se wendyhuisie oopgeskop en hom met ’n skerp voorwerp gesteek het, het Dinsdag in die streekhof drie jaar tronkstraf gekry. Die 27-jarige Vincent Mouton is skuldig bevind aan huisbraak met die opset om aan te rand en aanranding om ernstig te beseer. Hy het skuldig gepleit op klagte van huisbraak met die doel om ’n misdryf te pleeg en aanranding met die doel om ernstig te beseer. Platgeduik Die pleit is egter nie deur streeklanddros Ntsoki Moni aanvaar nie omdat dit volgens haar swak opgestel is. Die hof het bevind dat Mouton die aanval beplan het omdat hy sy neef reeds vroeër die dag platgeduik het. Die landdros het vir vonnisoplegging in ag geneem dat Mouton byna ses maande in aanhouding was, maar nie juis berou getoon het nie. ’n Versoek vir ’n opgeskorte vonnis of een van korrektiewe toesig is deur die hof verwerp omdat dit ’n verkeerde boodskap sal uitstuur. Mouton sit nou drie jaar. Hy is ook onbevoeg verklaar om ’n vuurwapen te besit.