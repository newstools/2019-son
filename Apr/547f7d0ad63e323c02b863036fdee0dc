’N KAAPSE regsman word die einde van die maand gevonnis nadat hy op meer as 400 klagte skuldig bevind is. Die klagte hou verband met die oortreding van die taksman se wette. Adv. Rashad Khan, wat J. Arthur Brown van die Fidentia-bedrogspul verdedig het, het self gister in die Kaapse landdroshof verskyn. Die klagte hou verband met voorvalle tussen 2007 en 2015 en het te doen met die versuim om belasting binne ’n vasgestelde tydperk te betaal. Eric Ntabazalila, ’n woordvoerder van die Nasionale Vervolgingsgesag, sê die saak is gister uitgestel toe ’n nuwe dokument aan die hof gewys is. Khan het glo by ’n vorige verskyning ter versagting gesê hy het nooit Jan Taks se wette oortree nie. Die staat het ’n dokument van Sars gekry wat wys Khan het in 2006 vir ’n soortgelyke oortreding ’n boete ter skulderkenning betaal. Khan se lawyers het kapsie gemaak en gesê hulle weet nie van die dokument van vyf bladsye nie. Hulle het nog tyd om die dokument te bestudeer. Adv. Tillette Berry, vir die staat, het verduidelik die boete is 10 jaar gelede geteken en hulle was nie van plan om dit as bewyse in te handig nie. Die saak is op 24 April weer in die landdroshof.