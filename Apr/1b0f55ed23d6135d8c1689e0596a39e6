TWEE werkers van die Porterville Sports Pub beweer hulle is soos sleg honde weggejaag. Jorsine van Schalkwyk (35) en Ingimir Loubser (29) is weggejaag nadat R10 000 glo gesteel is. Die eienaars sê egter die twee het al baie kanse gehad. Volgens Loubser doen die bestuurder van die pub elke Maandagoggend vingeralleen voorraadopname. Hy weier glo dat die werkers dit saam met hom doen. Een Maandagoggend toe Loubser by die werk opdaag, het die bestuurder hom weggejaag oor R10 000 weg was. Loubser, wat die afgelope drie jaar by die pub gewerk het, verduidelik: “Toe ek by die pub intrap, het die bestuurder vir my gesê vat jou goed en f*kk*f. “Hy het net gesê daar is R10 000 weg en hy soek my en my kollega nie meer in sy pub nie. “Die bestuurder het my nie kans gegee om te verduidelik nie.” Volgens Van Schalkwyk is dit nie die eerste keer dat daar ’n tekort is wanneer die bestuurder voorraadopname doen of die geld getel nie. Van Schalkwyk sê: “Verlede jaar in September en Oktober was daar ook elke week ’n tekort toe hy voorraadopname gedoen het. Hy sê nie hoe of waar die tekort is nie. Ons moes vir daai twee maande verniet werk, sonder enige betaling. “Hy weier dat ons saam met hom voorraadopname doen.” Die twee werkers ontken dat hulle voorheen waarskuwingsbriewe geteken het. Volgens Billy Claasen, ’n gemeenskapsleier in Piketberg, is dit na bewering nie die eerste keer dat werkers by die pub weggejaag of misbruik word nie. Hy het uitgevaar dat die eienaar, Sanette Smith, ’n ANC-raadslid, die pub besit terwyl drank ’n groot probleem in die gemeenskap is. Saak Volgens Smith is sy nie betrokke by die daaglikse bestuur van die pub nie. “My man bestuur dit en die betrokke twee werkers het al verskeie waarskuwingsbriewe gehad. Ons het hulle al baie kanse gegee en my man wil nie ’n kriminele saak maak nie.”