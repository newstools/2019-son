OP DIE ouderdom van 12 was die veroordeelde killer Riyaad Salegie verslaaf aan kokaïen. Op 20 het hy ’n affair met ’n getroude vrou aangeknoop. So het Wendy Nunn, ’n kliniese sielkundige, gister in die Baaise hooggeregshof getuig in die voorvonnisverrigtinge van Salegie (27), van Malabar. Hy is in Junie verlede jaar skuldig bevind op ’n moordklag, een van huisbraak met die doel om te roof, twee van roof en een van aanranding met die doel om ernstig te beseer. Salegie het die sakeman Bhaven Moodley (37), ook van Malabar, op 17 Januarie 2016 in sy huis vermoor. Nunn, wat ’n sielkundige verslag oor hom saamgestel het, het die inhoud daarvan aan die hof bekend gemaak. Behoefte Uit haar onderhoud met Salegie het aan die lig gekom hy “goes with the flow”. Volgens Nunn sê Salegie se susters hy is meer van ’n follower. Hulle sê hy is nie ’n leader nie en “het ’n behoefte om te behoort”. Nunn het getuig Salegie het aanvaarding gesoek by die ryk kinders in hulle buurt omdat sy pa hom laat glo het hy is van ’n ryk familie. Volgens die sielkundige het Salegie op die aand van die moord met alles saamgestem wat sy medepligtige – ’n vriend uit sy kinderdae – hom gesê het om te doen. Sy het verduidelik hy wou nie gesien wees as iemand wat sy vriend disappoint nie omdat sy vriend dít gerepresent het wat hy wou wees. Nunn het gesê die aand van die moord het Salegie nie die resources gehad om beheer van die situasie te neem en net weg te stap nie. Oor Salegie se geskiedenis het Nunn gesê sy ma is sy pa se tweede vrou. Volgens haar het Salegie se pa sy gesin geboelie. Nunn het getuig die pa het hom, sy ma en siblings soms gestraf deur hulle toegang tot die huis en kos te weier. Die verslag lui ná die dood van die pa, het al sy geld na sy eerste vrou gegaan. Salegie is toe aan sy eie genade oorgelaat en sy ma het in ’n fabriek gaan werk. Op skool het hy begin stokkiesdraai en saans tot laat buite gebly. Hy het min belangstelling in sy skoolwerk getoon en het tot gr. 8 gevorder. Toe sy suster agterkom hy gebruik dwelms en alkohol, het sy hom by ’n rehabilitasiesentrum in Kaapstad ingeboek. Hy het in daardie stadium by sy suster in George gewoon. Toe sy joller (die getroude vrou) hom gelos het, het sy pelle in PE hom aangeraai om terug te kom Baai toe, met die belofte van ’n job. Hy het teruggekeer na sy lifestyle van drugs en alkohol. Sy dwelm- en alkoholgebruik het in 2015 vererger. Volgens Nunn sê Salegie hy is jammer oor wat gebeur het, maar gaan nie verantwoordelikheid neem vir iets wat hy nie gedoen het nie. Die vonnisoplegging word op 10 Mei gedoen.