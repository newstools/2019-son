NÁ SOWAT vyf maande is ’n tweede verdagte (24) van ’n dubbelmoord deur die Baaise blitspatrollie vasgetrek. Volgens kol. Priscilla Naidu, ’n polisiewoordvoerder, is hy ’n gangster. Megan Mitchell (21) en haar vriend, Clive September (36), se lewe is op 3 November 2018 in Jacksonville wreed geneem. Die twee het daardie nag omstreeks 00:15 in Almondstraat geloop. September het haar huis toe vergesel. Twee mans het op hulle begin skiet. Mitchell en September het albei verskeie koeëlwonde opgedoen en is op die toneel oorlede. Mitchell se ma, Ulanda, het voorheen aan Son vertel dat sy verstaan dat haar dogter weggehardloop het nadat September geskiet is. Megan het glo toe aan ’n huis se deur gaan klop vir hulp, maar sy is toe noodlottig in die nek geskiet. Die 24-jarige verdagte het Vrydag in die Baaise landdroshof verskyn op twee klagte van moord. Dié verdagte het die polisie ontglip vandat die moorde plaasgevind het, maar Donderdag is hy gevang. “Lede van die blitspatrollie het gereageer op inligting wat ontvang is dat die verdagte by ’n huis in Brittlewoodstraat, Jacksonville, is. “Hy is gearresteer, en aangekla van dubbelmoord,” sê Naidu. Die ander moordverdagte, Riyaad Groves (29), is in Desember 2018 by sy huis in Jacksonville gearresteer deur die bende-ondersoek-eenheid van die polisie se provinsiale eenheid belas met georganiseerde misdaad. Hy het sedertdien in die hof verskyn en bly in aanhouding. Hy sal in Mei weer in die hof verskyn.