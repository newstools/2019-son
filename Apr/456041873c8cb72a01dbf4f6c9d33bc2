DIE Victoriane, die sogenaamde tweede span van die Stellenbosch-rugbyklub, se onttrekking aan die Westelike Provinsie se Superliga A-kompetisie is nog nie ’n uitgemaakte saak nie. Maties het voor die naweek se derde ronde van klub-aksie aangekondig Vics onttrek hulle met onmiddellike effek aan die Superliga. Die skielike onttrekking was een van die groot talking points toe die Westelike Provinsie Rugbyunie (WPRU) se raad gister vergader het. Die magtige Matie-rugbyklub speel al jare met twee klubs in die WP se Superliga A-kompetisie. Daar word al etlike seisoene gepraat dat net Maties in die Superliga moet meeding – en dit blyk of diegene wat gekant was teen Vics se deelname uiteindelik hulle sin gekry het. Dit was toe die Victoriane skokgolwe deur WP-klubrugby gestuur het met ’n skielike onttrekking aan die league. Quinton van Rooyen, hoofbestuurder van sport by Maties, het gesê die besluit om Vics te onttrek, het te make met ’n geldknyp by die klub. “Ons móés die besluit neem, want dit is te duur om twee Superliga A-spanne te bestuur. “Dis moeilik om aan diegene wat van buite af inkyk te verduidelik hoe dit kan wees dat Maties slegs vier spanne kan handhaaf in die liga. “Die koste verbonde daaraan om ag spanne op ’n Saterdag op die veld te sit, is maar ’n duur storie,” het hy gesê. Maties is die grootste klub in terme van die getal spelers op sy boeke. Die meeste van dié spelers speel egter in die universiteit se koshuisliga. Dié liga word as die ruggraat van elke universiteitspan beskou en is van die grootste en kompeterendste ligas in die land. Daar is dus method to the madness om vier weke in die klubseisoen in te onttrek. Die koshuisliga se tye en reëls word deur Maties bepaal – geen unie het seggenskap in hierdie bepalings nie. Warboel Daar is ook die aspek van studentelewe en die eksamen en klasloop vir die spelers. Alle ligawedstryde word op Vrydae gespeel. Daar is geen reiskoste betrokke nie en almal speel op dieselfde velde agter die Danie Craven-stadion. Nogtans sal die WPRU nie te ingenome met die besluit wees nie, want dit gaan nou tot ’n warboel vrae en kwessies lei oor hoe die bepalings verander gaan word. Meer duidelikheid sal voor die einde van die week verskaf kan word.