DIE Wes-Kaapse minister van maatskaplike ontwikkeling, Albert Fritz, het aan ’n kung fu-ontwikkelingspan wat oorsee gaan deelneem, nuwe kit oorhandig. Die span, wat uit 10 lede bestaan, kry afrigting by MJ Li. Die span gaan volgende week in Hongkong aan die internasionale toernooi deelneem. Dis die tweede keer dat hulle gaan deelneem aan ’n toernooi waarin meer as 6 000 deelnemers van 32 lande meeding. Suid-Afrika se span bestaan uit deelnemers van Guguletu, Mitchells Plain, Paarl, Caledon en Riviersonderend. By die vorige toernooi het die span met sewe medaljes – twee goud, drie brons en twee silwer – teruggekom. Volgens Fritz is die doel van die kung fu-meester MJ Li om jeugdiges deur dié gevegskuns weerbaar te maak en op te hef. “Deur hulle harde werk en deursettingsvermoë kon die organisasie dit moontlik maak dat die tweede jeugspan Hongkong toe gaan. “Dit verbreed die jong mense se horisonne. Hulle kry nie gewoonlik sulke geleenthede nie. Waardes soos pligsgetrouheid, harde werk en deursettingsvermoë word by hulle geskep.” Fritz voeg by MJ Li help nie net om sosio-ekonomiese skanse af te breek deur kung fu en ander sportsoorte nie, maar hy help ook dat geslagsgelykheid seëvier. Een van die deelnemers is Salma Doran. Bemagtiging Sy is die eerste Suid-Afrikaanse vrou wat aan die toernooi in Hongkong gaan deelneem. Fritz sê sy departement sal aanhou waar dit enigsins moontlik is om organisasies by te staan wat help met die bemagtiging en die opheffing van weerlose mense in ons gemeenskappe. Die toernooi vind vanaf 10 tot 14 April in Hongkong plaas.