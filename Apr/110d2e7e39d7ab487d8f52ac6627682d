’N SUID-AFRIKANER en Zimbawiers het gister in die Strand se landdroshof verskyn op ’n klag van die besit van dagga. Die polisie het Vrydag op ’n fabriek in die Strand op dagga van meer as R11 miljoen beslag gelê. Son verneem dis die grootste daggavonds ooit in die Wes-Kaap. Jason Smit (51) van Somerset-Wes het saam met Bruce Phiklela (39), Silas Moyo (24) en Onwill Mlalzi (32) verskyn. Die saak teen hulle is tot 8 April uitgestel vir ’n aansoek om borgtog. Toerusting Hulle sal tot Woensdag in die Strand se polisiestasie aangehou word, waarna hulle na Pollsmoor oorgeplaas sal word. Volgens kapt. FC van Wyk, ’n polisiewoordvoerder, is die fabriek in Boundaryweg in die Strand. Op die perseel is beslag gelê op verskeie stukke toerusting. Daar is ook ’n hoop droë dagga gevind.