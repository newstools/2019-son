JÜRGEN Klopp, bestuurder van Liverpool, het Tottenham gewaarsku hy sal niks op ’n skinkbord kry soos teen Red Star Belgrade nie. Mauricio Pochettino, bestuurder, se Spurs is sommer vol woema nadat hulle die Serwiese span Dinsdag in ’n Champions League-stryd met 5-0 kafgedraf het. Liverpool, wat op sy beurt Woensdag in België met 4-1 teen Genk in sy Europese stryd klinies vertoon het, verwelkom Spurs Sondag (18:00) op Anfield vir ’n Premierliga-stryd. Dis ook ’n herhaling van laas seisoen se eensydige Champions League-eindstryd wat Liverpool gewen het. Klopp beweer Spurs is vol vertroue om sy span om vanselfsprekende redes te klop. “Dit is ’n groot wedstryd teen ’n verfriste Tottenham,” aldus Klopp. “Die oomblik dat Spurs ons weer pak, is hulle sommer goed op dreef. “Hulle het goed vertoon teen Red Star, maar ons is nié Red Star nie. “Ons sal niks op ’n skinkbord gee nie, want ons wil ook op die wenpad kom in die liga,” voeg Klopp by. Intussen het Klopp se eweknie van Spurs, Pochettino, sy spelers aangeraai om dié stryd te gebruik om hulle seisoen rigting te gee. Poch wil Liverpool se voorsprong van 13 punte verklein deur hierdie stryd te wen. “Ons kry die kans om ons agterstand te laat krimp, so ons moet gebruik maak van die situasie,” aldus Poch. NAWEEK SE EPL FIXTURES Saterdag Brighton & Hove Albion t Everton (15:00) Watford t Bournemouth (15:00) West Ham United t Sheffield United (15:00) Burnley t Chelsea (17:30) Sondag Newcastle United t Wolves (15:00) Arsenal t Crystal Palace (18:00) Liverpool t Tottenham (18:00) Norwich City t Manchester United (18:00)