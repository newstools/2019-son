DIE Southern Kings se onderkaptein, Stefan Ungerer, sê Ulster sal ’n fout maak om te dink hy gaan maklik oor hulle kom hardloop. Die Kings mik Saterdag in die Nelson Mandelabaai Sta­dion vir hulle eerste Pro14-oorwinning oor Ulster. Dis nadat Ulster hom verlede week in Bloemfontein met 26-63 teen die Cheetahs vasgeloop het. Die Kings het egter in hulle eerste twee wedstryde ook vasgeval. Ungerer dink nietemin die span het alles wat nodig is om Ulster te klop. Die skrumskakel sê veral noudat die skrum baie beter vertoon, sal daar meer kanse vir die agterspelers wees. “Dis wonderlik om nou agter die skrum te wees. Ek voel ons voorspelers was briljant in die eerste twee wedstryde. Ons kan amper sê die agterspelers skuld die voorspelers ’n drie of twee ná die eerste wedstryde se hard werk,” sê Ungerer. Al het die span se skopwerk met die koms van Braam van Straaten as skopafrigter verbeter, het die span ’n bietjie gesukkel om van Ungerer se skoppe op te volg. Hy sê wel dit is iets wat hulle gaan verbeter. Selfvertroue “Van Straaten het sover baie goeie werk gedoen en ons skopwerk het definitief verbeter. Die opvolgwerk is wel iets waarna ons gekyk het dié week. “Ons is baie bewus daarvan dat ’n slegte skop in ’n goeie skop kan verander as jy goed opvolg. So, dit het baie aandag geniet.” Al voel Ungerer en die meeste van die Kings hulle het ’n kans teen ’n Ulster-span vol beserings, weet hy hulle kan ook nie té vol selfvertroue wees nie. “Ek moet sê dit is lekker om met selfvertroue te speel. Dit voel alles gaan reg vir jou, maar enige iets kan gebeur en met Ulster wat goeie diepte in sy span het, moet ons steeds hard werk as ons ’n goeie uitslag wil hê,” sluit hy af.