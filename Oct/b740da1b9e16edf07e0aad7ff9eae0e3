DIE provinsiale KFC Minikrieketfees vir die Oostelike Provinsie-krieketstreek het Saterdag by Muir College in Uitenhage plaasgevind. Die program is een van die grootste lopende ontwikkelingsprogramme ter wêreld. Dus was daar meer as 1 000 mini-krieketspelers wat die fees bygewoon het. Hulle het wedstryde gespeel en ’n pretdag geniet. Dit was ’n wonderlike geleentheid vir die kinders om aktief te raak én pret te hê. Ontwikkel Die mini-krieketspelers was van 40 skole uit 9 verskillende streke in die OP. Die fees was ’n geleentheid vir leerders van verskillende spanne om mekaar te leer ken en sommer vroeg al ’n liefde vir die spel te ontwikkel. Lanette Pienaar en Jana Nell, albei spelers van OP se senior provinsiale span (Nell was al ’n Protea), het die fees bygewoon, sowel as die franchise-spelers Edward Moore en Jade de Klerk.