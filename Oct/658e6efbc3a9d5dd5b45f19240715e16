APEX United het sy oog op ’n paar van die Northern Areas Football Association (Nafa) se jeugtitels dié Sondag op die Fairview-sportgrond. Apex se jeugspanne maak al die hele seisoen amok en komende Sondag wil hulle die Nafa-uitklopkompetisie ook in hulle sak steek. Apex speel in drie van die vyf jeugeindstryde. Die o. 14-, o. 16- en o. 18-span wil die kersies op die koek van ’n uitstekende seisoen sit. Apex se breier, Nigel Higgins, sê hy is sover tog te trots op al die klub se jeugspanne en weet hulle gaan weer hulle beste gee in die uitklopeindstryde. “Die spelers het hard gewerk dié seisoen en met verdere dissipline sal ons weer regkom op die veld,” sê Higgins. Apex se o. 14-span pak Blackpool, terwyl die o. 16’s teen Hotspurs uitdraf en daarna sal die o. 18-span die Ramblers aandurf. Die o. 12-titel sal beslis word tussen Warriors 1 en Helenvale 2. Die o. 10-titel se aanspraakmakers is Rangers 2 en Glenville 1.