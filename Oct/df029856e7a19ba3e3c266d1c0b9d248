ALTESAME 12 mans is op 3 klagte van roof met verswarende omstandighede skuldig bevind. Hulle het die eienaars van drie spazawinkels in Bridgton van kontant en selfone beroof en is Maandag in die Oudtshoorn Streekhof gevonnis. Streeklanddros Neels Nortjé het die beskuldigdes op die getuienis van die klaers en ’n ooggetuie skuldig bevind. Nie een van hulle het in die saak getuig nie. Die landdros het bevind dat die beskuldigdes in groepsverband opgetree het. Bierbottels Die 12 het op 10 Januarie 2017 onder ’n boom op ’n erf in Petunialaan gesit en eerstens Nuzimur Hoque van twee selfone en R150 kontant beroof. Daarna het hulle Mir Hussain met ’n stok geslaan en van R4 500 kontant en sy selfoon beroof. En ook André van Wyk van R160 kontant en ’n krat bierbottels beroof. Twee van die skobbejakke, wat jeugdiges was tydens die rooftog, is elk vyf jaar gevangenisstraf opgelê wat in geheel vir vyf jaar opgeskort is. Cheslin Bruintjies, Patrick Malgas, Dawid Swarts, Patrick Fortuin, Wayne Johannes en Johan Goliath, almal eerste oortreders, is tot drie jaar gevangenisstraf gevonnis en op die derde klag vyf jaar. Dit is in geheel vir vyf jaar opgeskort. Corné Kammies, Sam Olckers, Andrew Witbooi en Henry Fortuin is nie eerste oortreders nie. Hulle het vyf jaar op die derde aanklag gekry. Dis in geheel vir vyf jaar opgeskort.