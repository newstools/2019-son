DIE Blitsbokke was Vrydag in ‘n verwoestende bui en het alles voor hulle platgevee. Neil Powell (afrigter) se manne het die uitnodigingspan, die Rambling Jesters (46-0), Hong Kong (31-0) en Engeland (31-5) op dag een van die Athlete’s Factory Internasionale sewestoernooi in Chester, Engeland gewen. Alles was egter nie net maanskyn en rose vir die Blitse nie. Hul speler van die jaar en kaptein vir hierdie toernooi, Dylan Sage, het ‘n stamp teen die kop vroeg teen die Jesters gekry en moes die veld as gevolg daarvan verlaat. Sage, wie vanjaar vir die Bulls Super-rugby gespeel het, sal nie vandag aan enige van die aksie deelneem nie. Suid-Afrika moet vandag nog hul laaste groepwedstryd speel maar het reeds vir die halfeindstryde gekwalifiseer. Seabelo Senatla het vier drieë, insluitende ‘n driekuns teen die Jesters, op dag een gedruk Puntemakers:Royal Jesters 46-0 (rustyd 22-0)Driee: Ryan Oosthuizen, Seabelo Senatla (3), Chris Dry, Rosko Specman, Muller du Plessis (2). doelskoppe: Specman, Selvyn Davids (2). Hong Kong 31-0 (rustyd 19-0)Driee: Rosko Specman, Muller du Plessis, Christi Grobbelaar, JC Pretorius, Ryan Oosthuizen. doelskoppe: Specman, Justin Geduld, Selvyn Davids. England 31-5 (rustyd 7-5)Driee: Rosko Specman (2), Seabelo Senatla, Muller du Plessis, Justin Geduld. doelskoppe: Justin Geduld (3).