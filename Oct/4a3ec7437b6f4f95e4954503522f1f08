SY SPAN is wel die naweek deur Suid-Afrika uit die World Cup geboender, maar Warren Gatland, afrigter van Wallis, glo nie die Bokke gaan Saterdag die eindstryd teen Engeland wen nie. “Ek dink dit gaan ’n great final wees tussen twee fisieke spanne en ek hoop ’n span van die Noordelike Halfrond wen. Steekhoue “Daar is baie manne in die Engelse groep met wie ek persoonlike kontak gehad het en ek wens hulle graag sterkte toe vir die final.” Gatland en Eddie Jones, Engeland se afrigter, het die laaste dae steekhoue na mekaar via die media gestuur. Gatland het gesê hy dink Engeland het te vroeg sy peak bereik met sy verrassende oorwinning van 19-7 oor die All Blacks in die halfeindstryd. Jones het tot groot vermaak van verslaggewers glimlaggend vir die media ná die semi-final gesê: “Kan julle asseblief my beste wense aan Warren oordra en seker maak hy geniet die uitspeel vir derde en vierde plek?” Gatland, ’n Nieu-Seelander van geboorte, sal Vrydag vir die laaste keer in beheer van die Rooi Drake wees ná 12 jaar as hulle breier. Hy keer dan na sy geboorteland terug om die Chiefs af te rig voordat hy in 2021 die Britse en Ierse Leeus na Suid-Afrika sal lei. Gatland se span speel môre vir die bronsmedalje teen die All Blacks. Dis egter welbekend dat niemand eintlik by dié wedstryd betrokke wil wees nie. Tree uit Hy het nege veranderinge aangebring aan die span wat teen die Bokke verloor het, terwyl sy eweknie, Steve Hansen, ook sewe veranderinge gemaak het. Dit sal na verwagting Sonny Bill Williams, Ryan Crotty en Ben Smith se laaste toets wees. Hansen tree ook uit ná hierdie toetswedstryd. WALLIS: Nicky Smith, Ken Owens, Dillon Lewis, Adam Beard, Alun Wyn Jones (k), Justin Tipuric, James Davies, Ross Moriarty, Tomos Williams, Rhys Patchell, Josh Adams, Owen Watkin, Jonathan Davies, Owen Lane­, Hallam Amos. BANK: Elliot Dee, Rhys Carré, Wyn Jones, Jake Ball, Aaron Shingler, Gareth Davies, Dan Biggar, Hadleigh Parkes. NIEU-SEELAND: Joe Moody, Dane­ Coles, Nepo Laulala, Brodie Retallick, Scott Barrett, Shannon Frizell, Sam Cane, Kieran Read (k), Aaron Smith, Richie Mo’unga, Rieko Ioane, Sonny Bill Williams, Ryan Crotty, Ben Smith, Beauden Barrett. BANK: Liam Coltman, Atu Moli, Angus Ta’avao, Patrick Tuipulotu, Matt Todd, Brad Weber, Anton Lienert-Brown, Jordie Barrett.