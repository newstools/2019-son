AS ’N laerskoollaitie aan Graeme College in Ma­khanda (voorheen Grahamstad) het Japan se Kotaro Matsushima sy rugby as agsteman leer speel. Nou is die Japanse vleuel die gesamentlike voorloper met die meeste drieë (vyf) in dié jaar se World Cup in Japan. Sondag pak hy boonop sy geboorteland, Suid-Afrika, in die kwarteindronde. Ian Suttie, ’n afgetrede onderwyser en afrigter van Graeme College se o. 13A-rugbyspan, onthou nog hoe stil en teruggetrokke Matsushima as jong seun was. “Hy was ’n jaar by Graeme terwyl sy pa sy nagraadse studies aan die Rhodes-Universiteit voltooi het,” onthou Suttie. “Die taal (Engels) was altyd so ’n bietjie van ’n uitdaging vir hom, maar voordat hy weg is, het hy goed aangepas.” Volgens Suttie het Matsushima se atletiese bou sy aandag gelok en hy het hom oortuig om te probeer rugby speel. “Ek het toe die o. 13A-rugbyspan afgerig. Ek het geglo hy is iemand wat ’n impak op die veld kon maak. Ek het hom sommer op agsteman ingespan. “Kotaro het die sport vinnig aangeleer en daai jaar reeds die prys vir die beste speler aan die einde van die seisoen gewen. “Hy was vinnig van die merk af wanneer hy van die skrum losgebreek het en het elke keer die voordeellyn oorgesteek. “Hy was ook ’n fantastiese atleet. Hy het die skool se o. 13-rekord vir hoogspring na 1,55 m verbeter.” Volgens Suttie is hy en die skool trots dat hulle Matsushima geïnspireer het om rugby as ’n beroep aan te pak. Matsushima het later uit Japan na Suid-Afrika teruggekeer. Hy was in 2012 en 2013 by die Sharks se academy in Durban.