Ouma Lucy Sokhelwa (95) van Guguletu sê die Here se genade is die rede waarom sy op haar ouderdom nog sterk is. Sokhelwa, ’n ma van ses kinders, is nog aktief in die gemeenskap hoewel sy ’n probleem met haar oë het. Volgens haar is twee van haar kinders al oorlede omdat hulle nie dieselfde pad gekies het wat sy gekies het om die Here te dien nie. Sokhelwa, ’n lid van die Verenigde Metodiste Kerk, sê sy is bly sy het al op ’n vroeë ouderdom kerk begin loop. Sy sê: “Ek sing nog in die kerk. Ek is ’n dienende lidmaat. “Ek kan nie weens my ouderdom by die huis lê nie. Nie terwyl die Here nog my die krag gee nie. “Solank die Here my bewaar en die sterkte gee, sal ek Hom na die beste van my vermoë dien.” ’n Mede-gemeentelid, Catherine Mpinda (78), sê Sokhelwa is ’n inspirasie vir jonger vroue in die gemeenskap. Mpinda sê: “Sy stel ’n baie goeie voorbeeld, want dinge gaan nie altyd goed met haar nie. “Maar tog dring sy altyd daarop aan om by die kerk te wees en sy moet stap om hier uit te kom. Daarom kan ek sê sy stel ’n baie goeie voorbeeld vir my as iemand wat jonger as sy is en vir die res van ons wat saam met haar in die kerk dien.”