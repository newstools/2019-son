'N AKTIVIS van die Fees Must Fall-beweging se aansoek om presidensiële kwytskelding is vir eers op ys geplaas. Ronald Lamola, die minister van justisie, het Woensdag in die parlement aan die portefeuljekomitee vir justisie en korrektiewe dienste gesê hy is aangeraai om te wag totdat Kanya Cekeshe se appèlproses afgehandel is. Cekeshe is in 2017 skuldig bevind aan openbare geweld en kwaadwillige saakbeskadiging toe hy tydens betogings in 2016 'n polisievoertuig aan die brand wou steek. Hy is ag jaar tronkstraf opgelê. Lamola sê hy was ingelig dat Cekeshe aansoek gedoen het om te appelleer. "Dit beteken dat die aansoek om kwytskelding nie saam met die regsproses hanteer kan word nie." Cekeshe se aansoek om borgtog en om teen sy skuldigbevinding te appelleer het die afgelope week in die Johannesburgse landdroshof misluk. Sy regsverteenwoordigers gaan nou die saak na die Johannesburgse hooggeregshof vat. Lamola het Woensdag in die parlement gesê alle Fees Must Fall-aktiviste moet aansoek doen vir kwytskelding waarna die departement sal probeer om te help. Hy sê egter die proses is nie om die werk van die staatsaanklaer met die pen ongedaan te maak nie, maar vorm deel van die grondwetlike skema. - News24