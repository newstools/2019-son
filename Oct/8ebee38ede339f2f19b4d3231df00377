ZOË Kravitz gaan binnekort in die bekende catsuit van Catwoman te sien wees wanneer sy die rol van dié karakter in die komende The Batman-fliek vertolk. Luidens Stuff gaan Kravitz, wat tans op Suid-Afrikaanse televisieskerms in die tweede seisoen van Big Little Lies te sien is, later vanjaar of vroeg volgende jaar aan die movie begin werk. Sy gaan teenoor Robert Pattinson speel wat die rol van die Dark Knight by Ben Affleck oorneem. Matt Reeves het ook vir Affleck in die regisseurstoel vervang. Reeves was verantwoordelik vir die sukses van die laaste twee Planet of the Apes movies. Kravitz is die dogter van bekende sanger Lenny Kravitz en die aktrise Lisa Bonet. Bonet is getroud met Jason Momoa wat die titelrol in die movie Aquaman, ook in die DC Comics-stal, vertolk het. Die rol van Catwoman, oftewel Selina Kyle, is laas deur die Oscar-bekroonde Anne Hathaway in The Dark Knight Rises in 2012 vertolk. Voor dit het Halle Berry die titelrol in 2004 se Catwoman gespeel wat vrot by die loket gevaar het. Die fliek het destyds Razzies gekry vir die vrotste rolprent en Berry vir vrotste aktrise. The Batman sal na verwagting 25 Junie 2021 in Amerikaanse teaters begin draai.