DIE hashtag #Mapimpi het Saterdagoggend op Twitter begin trend, maar nie omdat die Springbok-vleuel die vorige dag een van sy span se sewe drieë in hul wedstryd teen Italië gedruk het nie. Dit is oor 'n video wat sosiale media tans aan die gons het. Na die wedstryd, wat die Springboke met 49-3 gewen het, het 'n groepie spelers, wat Frans Steyn, RG Snyman, Vincent Koch en Franco Mostert insluit, in 'n bondel gaan staan. Makazole Mapimpi wou dan by die groep gaan aansluit, maar stap dan weg wanneer hy skynbaar te laat is vir die group hug. Twitter-gebruikers was briesend en is van mening dat hulle Mapimpi doelbewus uitgesluit het. Hulle is veral woedend omdat dit lyk of Steyn vir Mapimpi wys om "weg te gaan". Amptelike kommentaar hieroor sal bygevoeg word sodra dit gekry word.