VIR die eerste keer sedert 2003 kan ’n Argentynse span nie ’n sê hê in die uitspeelrondes van ’n Rugby World Cup nie. Engeland het dié belangrike tweestryd teen die Poemas gister in Tokio maklik met 39-10 gewen. En dit is daai ou siekte van die Poemas– swak dissipline– wat hulle in dié jaar se skouspel in Japan duur te staan kom. Tomás Lavanini is vroeg in die eerste helfte met ’n rooi kaart van die veld gestuur vir ’n hoogvat op die Engelse kaptein, Owen Farrell. Ten spyte van die feit dat Farrell voor die kontak sy knie gebuig het. Lavanini moes hoor hy moes toe ook sy knieë buig. Daarna het die Suid-Amerikaners erg kop verloor en verskeie onnodige goed begin doen. Dít terwyl die Rose die advantage van een speler meer, goed gemelk het. Daar is baie meer verwag van die Argentyne, wat die game goed begin het. Hulle was vroeg met 3-0 voor, ná Benjamín Urdapilleta se strafdoel. Engeland het met ’n onverdoelde drie deur Jonny May teruggeslaan. Toe Lavanini in die 16de minuut afgestuur word, het die geveg stadig maar seker vir die Poemas verdwyn. Daar is egter ’n skrale kans dat die Poemas die play-offs kan haal. Hulle lot is in die hande van Tonga. Die eilandmanne moet vir ’n opskudding teen Frankryk sorg, maar daai is wishful thinking. Die beste wat die Argies nou kan doen, is om hulle laaste game teen Amerika te gaan wen, en te verseker dat hulle ten minste derde in hulle groep eindig. Dít sal kwalifisering vir 2023 se toernooi in Frankryk vir die Suid-Amerikaners vasmaak. Puntemakers: ENGELAND – drieë: Jonny May, Elliot Daly, Ben Youngs, George Ford, Jack Nowell, Luke Cowan-Dickie; doelskoppe: Owen Farrell (3); strafdoel: Farrell. ARGENTINIË – drie: Matías Moroni; doelskop: Emiliano Boffelli; strafdoel: Benjamín Urdapilleta.