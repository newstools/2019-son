AMPER R50 000 is ingesamel vir 'n Kaapse man wat 'n vrou gered het terwyl sy deur twee mans verkrag is. Radius Masukume (49) was laas Donderdag oppad werk toe, toe hy 'n vrou in 'n veld in Table View hoor skree het. Masukume het nie twee keer gedink om te gaan help nie. Hy sê hy het oor 'n heining gespring toe hy sien hoe twee mans die vrou verkrag. Een van die aanvallers het Masukume toe platgeslaan en hom in die gesig en vier keer in die kop gesteek. "Ek kon dit regkry om terug te baklei en het na wetstoepassers in die pad gehardloop om hul aandag te trek." Die Facebook-groep, #KeepThe Energy, wat fokus op geslagsgeweld, het toe probeer om R30 000 vir Masukume in te samel. Teen Maandagoggend was hulle amper by die R50 000 merk. Masukume herstel tans van sy beserings. Hy is baie gelukkig oor die geld wat ingesamel is en sê hy wil dit graag gebruik om ander te help. Niemand is egter nog vir die verkragting en aanranding van Masukume gearresteer nie. - News24