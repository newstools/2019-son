DIE Madibaz het nou bling-krag agter hulle naam. Dit volg nadat die Madibaz die voormalige Bafana Bafana-ster Elrio “Bling” van Heerden laat teken het om lid te wees van hulle tegniese span. Van Heerden het 37 keer vir Bafana uitgedraf en was een van Club Brugge (waar Percy Tau tans naam maak) se sterre voordat hy met Blackburn na die Premier League in Engeland geskuif het. Die voormalige ster wat laas seisoen nog vir PE Stars uitgedraf het, sê hy is verheug om terug te wees waar sy sokker­storie twee dekades gelede begin het. Van 1998 tot 2001 het hy die Soccer School of Excellence, wat deel was van die destydse Universiteit van Port Elizabeth, bygewoon. “Dit is altyd goed om terug te kom waar jy begin het en iets terug te gee aan die jong spelers van vandag om nuwe hoogtes te probeer bereik,” het Van Heerden gesê. Mikpunt “Ek het ’n wonderlike loopbaan gehad en die ervaring in professionele sokker opgedoen wat ek nou hoop om aan die Madibaz-spelers oor te dra.” Sy onmiddellike mikpunt is om die span goed voor te berei vir die komende toernooi van Universiteitsport Suid-Afrika (Ussa) in Desember. Hulle beoog om daar ’n plek in volgende jaar se Var­sity Football-kompetisie te verseker. Mark Tommy, die Madibaz Sport-sokkerbestuurder, sê dit is ’n groot aanwins vir die klub om Van Heerden by die hoof­afrigter, Wayne Iveson, se span te voeg. “Madibaz Football het ’n trotse geskiedenis van die kweek van Port Elizabeth se talent en nou het ons weer ’n kans om te begin belê in die volgende generasie plaaslike afrigters,” meen Tommy. “Elrio is ’n internasionale ster wat as 18-jarige reeds na Europa vertrek het om professioneel te speel. Sedert sy terugkeer na Suid-Afrika het hy nog altyd met jong spelers in die Baai gewerk. “Hy het ook reeds die Madibaz gehelp om bevordering tot die A-afdeling by die USSA-toernooi in 2018 te kry.”