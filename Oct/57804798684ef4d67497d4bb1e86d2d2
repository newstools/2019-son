LEERDERS en onnies van die Primêre Skool Hillcrest in Helenvale het finaal aan klein Recolin Witbooi (8) vaarwel gesê. ’n Pragtige gedenkdiens is Donderdag by die Helenvale Resource Centre gehou. Nadat Recolin op 6 Julie vanjaar weggeraak het van die huis af, het almal maande lank gesoek met die hoop dat hy lewend gevind so word. Sy beendere is egter einde September op ’n oop vlak in Malabar Uitbreiding 6 gevind. Die kinders is geskok oor sy dood, en sy onderwysers sluk swaar aan die waarheid. Cyril Uithaler, skoolhoof, het op die gedenkdiens gesê: “Ons harte is stukkend. ’n Kind se lewe is baie kosbaar en julle verlies is ons verlies. “Recolin het sy lewe voor hom gehad.” Hy sê hulle was almal bekommerd, want hulle het nie geweet waar Recolin slaap of wat hy eet nie. Recolin was weg, maar die Here het hom weer aan hulle teruggegee, meen Uithaler. “Die Here het ’n plan gehad met Recolin. Daar gaan baie onbeantwoorde vrae wees,” voeg Uithaler by. Vivian Raubenheimer, Recolin se klasonderwyseres, sê sy is net so stukkend, want sy is ook ’n ma van ’n seun. “Wat ’n wonderlike voorreg was dit om Recolin te ken. In 2018 het hy en sy makkers my hel gegee. “Hy het toe gr. 1 gedruip en is weer in my klas gesit. In 2019 het hy verander in ’n pragtige kind. “Hy was gehoorsaam, met die beste maniere. Hy was my staatmaker. “In die eerste en tweede kwartaal het hy die beste punte in die klas gehad.” Sy vertel hy het toe ook aan die jaarlikse spelkompetisie deelgeneem. Sy kan dit nou nog nie regkry om Recolin se naamplaatjie van sy skooltafel te verwyder nie. Raubenheimer sê die Here het sy blommetjie uit sy tuin gepluk. Ander gassprekers by die gedenkdiens was Neil Campher van die Mandelabaai-ontwikkelingsagentskap (MBDA), Marie Hammond, ’n Barcelona-inwoner, chief George Maleiba (namens die Metro Safer Schools Prayer Group) en Farouk Jeptha van die Concerned Citizens of PE Metro. Raadslede Pieter Hermaans en Marlon Daniels, asook Rina Potgieter (DA-lid), het aan Recolin hulde gebring.