TOKIO. – Damian de Allende glo die Bokke kan heelpad in die toernooi gaan. Die 27-jarige Springboksenter was een van die groot uitblinkers in die World Cup-kwarteindronde teen Japan. Hy was uitstekend op die verdediging en aanval en het ’n groot rol gespeel in die oorwinning van 26-3 oor Japan. De Allende, wat 101 kg in sy rugbystewels staan, gaan Sondag teen Wallis se Hadleigh Parkes (ook 101 kg) sake in die middelveld uitspook. Die 32-jarige Parkes is in Hunterville in Nieu-Seeland gebore. Hy is ’n deurwinterde speler wat sedert 2010 vir Manawatu, Auckland, die Blues, die Kings, die Hurricanes en die Scarlets in Wallis gespeel het. De Allende het oor dié uitdaging wat Wallis gaan bied, gesê: “Ons glo ons kan heelpad gaan, maar Wallis gaan ’n groot challenge wees. Ons kan nie te opgewonde raak nie. “Ek dink ons vertoning teen Japan was goed, maar ons het te veel foute gemaak, veral in die eerste helfte. Ons sal dit nie teen Wallis kan bekostig nie. “Ons het onsself onder groot druk geplaas. “Dit was frustrerend om rustyd in die kleedkamer te stap met die telbord op net 5-3. “In die tweede helfte het ons hulle onder geweldige druk geplaas en ons was baie meer klinies en akkuraat. “Ons het ook die balbesit meer behou. Gelukkig het dinge teen die einde vir ons uitgewerk. Ek glo die manne gaan die volgende paar dae nog lekker moeg wees.” De Allende het oor sy eie vertoning gesê: “Dit was ’n bietjie frustrerend toe die drie wat ek gescore het, nie toegeken is nie. “Ek weet nie of dit ’n harsh call was nie, maar ’n mens moet die ref se beslissing respekteer en daarvandaan aanbeweeg.”