’N HELE skoolgebou word baksteen vir baksteen weggedra. Klaskamers by die ou Primêre Skool Blackheath word al van laas maand af gevandaliseer. Die vandale baklei selfs onder mekaar oor wie watter scrap kan kry. Geteiken Leerders en onnies het onlangs geskuif na die splinternuwe steengebou langs die ou perseel. Die ou skool bestaan uit mobiele en houtklaskamers. Son verneem inwoners het die leë skool geteiken. Nie eens sekuriteitswagte wat op die perseel geplaas is, kan hulle keer nie. Hulle het al buite die ou skool betoog, tyres gebrand en geëis dat hulle toegelaat word om die skool vir scrap af te breek. ’n Inwoner wat anoniem wil bly, sê die vandalisme by die ou skool gebeur dag en nag en daar is niemand wat die vandale keer nie. Die inwoner sê: “Die afbreek van die ou skool is ’n 24-uur-operasie. Dit word heeldag afgebreek – tydens skoolure ook. “Dis tragies. So breek ons eie gemeenskap ons gemeenskap af. Later wil die gemeenskap kla hulle het nie geriewe nie, maar dan vergeet hulle dat hulle die geriewe afbreek. “Daai mobielie klasse kon gebruik word by ander skole wat ’n tekort aan klas­kamers het.” Met Son se aankoms gister by die ou skool was die afbrekery nog aan die gang. Vandale wat hard besig was, het beweer die gemeenskap het besluit die skool kan maar afgebreek word. “Ons het getoi-toi sodat ons werk kan kry,” het een van die mans vertel. “Die gemeenskap het besluit. “Dit was die gemeenskap se besluit om die skool af te breek.” ’n Paar minute later het die mans stry gekry oor wie watter scraps mag kry. Een van die mans het ’n panga uitgepluk en ’n ander man agtervolg. Dié het op sy beurt ’n vuurwapen uitgepluk. ’n Woordvoerder van die Wes-Kaapse onderwysdepartement, Bronagh Hammond, het bevestig die ou skool staan sedert September leeg en die leerders het op 1 Oktober na die nuwe gebou geskuif. Sy het verduidelik: “Die plan was om sommige van die mobiles na die nuwe site te skuif om plek te maak vir die konstruksie van ’n sportveld. “Ongelukkig is die mobiele klasse beskadig. “Dis ’n groot skande. Dis baie ontstellend om te sien dat klaskamers op só ’n manier beskadig word. “Ten spyte van die feit dat dit (weens die hangende skuif) nie tans gebruik word nie, is dit ’n blatante vernietiging van staatseiendom. Plundery “Die konstruksiemaatskappy op die site verskaf sekuriteitsbeamptes, maar hulle kan nie gewapende gangsters verhoed om die persele binne te gaan nie. “Dis die Suid-Afrikaanse Polisiediens se werk. “Die polisie was op die toneel, maar die gewapende bendes het voortgegaan met die plundery.”