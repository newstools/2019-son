ISCHKE Senekal en Alaric Basson is Vrydagaand as die Nelson Mandela-Universiteit se sportsterre van die jaar aangewys. Sodoende het Madibaz se nasionale verteenwoordigers erkenning gekry vir hulle prestasies die afgelope jaar. Die gala-aand het in die Madibaz se Binnenshuise Sentrum plaasgevind. Senekal het vir die tweede jaar in ’n ry die prys vir sportvrou van die jaar ontvang. Basson is aangewys as die sportman van die jaar. Hy is die eerste NMU-swemmer wat Suid-Afrika op ’n wêreldkampioenskapsbyeenkoms verteenwoordig het. Dié byeenkoms het in Julie in Korea plaasgevind. Hy is ook aangewys as sportpersoonlikheid van die jaar. Die wenner in dié kategorie is bepaal deur ’n peiling onder studente op die Madibaz se Facebook-blad. Die prys vir die sportspan van die jaar het gegaan aan die karateklub. Dié klub is op Universiteitsport Suid-Afrika (USSA­) se toernooi in die middel van die jaar in Makhanda as nasionale kampioene gekroon. Senekal (26) doen haar meestersgraad in die onderwys. Sy was vanjaar ’n helder lig in die Suid-Afrikaanse atletiek en het gewys sy het ’n ernstige voorsprong bo haar mededingers. In April het Senekal in die ASA se baan-en-veld-kampioenskapsbyeenkoms vir se­niors in Germiston vir die derde agtereenvolgende jaar goud gewen vir gewigstoot én diskus. Basson (23), wat BTech in konstruksiebestuur swot, het die hoogste vlak in swem bereik. Dié swemmer wat in borsslag spesialiseer, het USSA se span op die Wêreld­studentespele in Italië verteenwoordig.