DIE Nigeriese en vermeende sekspes-pastoor Timothy Omotoso en sy twee medebeskuldigdes het ’n bloutjie geloop. Omotoso (60) staan saam met Lusanda Sulani (36) en Zukiswa Sitho (28) tereg op ’n rits klagte van onder meer verkragting, mensehandel en seksuele aanranding. Die drie beskuldigdes se uitgeslape lawyer, Peter Dauberman, het hom onlangs tot die appèlhof gewend. Dít was nadat regter Irma Schoeman die verdediging se aansoek van die hand gewys het dat die klagte verhoor moet word op die spesifieke plek waar elke beweerde voorval plaasgevind het. Die appèlhof het egter ook dié aansoek van die hand gewys. Petisie Maar dis nog nie die einde van dié legal eierdans nie. Dauberman het gister aan die hof gesê die beskuldigdes gaan hulle nou tot die konstitusionele hof wend. Hy het aan Schoeman gesê hy voorsien dat sy petisie – die hofdokumente vir die grondwethof – binne die volgende twee weke voltooi sal wees. Maar volgens Dauberman wil hy hom nie verbind tot twee weke nie net ingeval iets onvoorsiens opduik. Omotoso se vrou, Taiwo, het ook gister se hofverrigtinge bygewoon. Schoeman het die saak uitgestel tot 21 November. Sulani en Sitho is uit op borgtog. Omotoso bly in aanhouding. Adv. Nceba Ntelwa kla aan.