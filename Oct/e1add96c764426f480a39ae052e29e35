DIE Protea-netbalspan is as kampioene gekroon toe hulle vir Zambië met 72-53 in die eindstryd van die Afrika Netbalbeker by die Bellville Velodrome geklop het. Die Proteas het die toernooi onoorwonne afgesluit. Dit was ook die eerste toernooi waar Dorette Badenhorst, wat by Norma Plummer as hoofafrigter oorgeneem het, en Dumisani Chauke (hulpafrigter), in beheer van die span was. Suid-Afrika het die wedstryd stadig begin en het vroeg in die wedstryd met 5-3 agtergeloop. Die doelskieter Lenize Potgieter, wat 'n goeie toernooi beleef het, het 'n groot hand gehad in haar span se terugvegpoging. Teen die einde van die eerste kwart het hulle reeds met 17-12 voorgeloop, maar kon dit nie regkry om 'n groter voorsprong te kry nie. Die rustydtelling was maar net 31-25. Die Zambiërs kon egter nie nader kruip nie en was met 53-37 agter aan die einde van die derde kwart. Daarvandaan het die Proteas na 'n hoër rat oorgegaan om hul sesde agtereenvolgende wen en die beker te verseker. - EWN