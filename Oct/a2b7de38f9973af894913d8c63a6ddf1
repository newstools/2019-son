INWONERS van die Drakenstein Munisipaliteit sê hulle gaan aanhou betoog totdat dié council na hulle luister. Sowat 500 mense het gister na die munisipale geboue in die Paarl gemarch waar hulle onder meer die skrapping van die omstrede deernisbeleid geëis het. Dis die tweede soortgelyke optog binne ’n paar weke. Die betogers is ook ontevrede oor krag wat sommer gesny word en rates-geld wat onlangs die hemel ingeskiet het. ’n Organiseerder van die betoging, Michael Jacobs, sê: “Ons wil hê Drakenstein moet weet ons gaan aanhou om te march totdat hulle na ons luister. “Daar is net een ding wat ek wil sê: Jy kan enigiets aan my doen, maar jy raak nie aan oumense nie. “Want ek is bereid om te sterf vir die grootmense. “Ons is nie hier vir politics nie.” Khunjulwa Godla, ’n bejaarde van Mbekweni, sê sy was verskeie kere by die munisipale geboue om beswaar te maak nadat haar krag afgesit is. Godla sê: “Hulle sit my krag af omdat ek agterstallig is op my waterrekening. Wat het water met krag te doen?” Nóg ’n organiseerder van die march, Bazil Jacobs, sê: “Ek huil vir my mense ... Ek saloet vir die mense wat na dié gebou kom om vir ons mense te baklei. “Want die mense wat ons in power gevote het, beteken f*k*l vir ons nie. Ons sal voortgaan om te fight. “Die burgemeester (Conrad Poole) het gesê ons be­toging is cheap politics. Ons mense se lewe is nie politics nie, man.” ’n Jong vrou wat ook aan die optog deelgeneem het, Phiweka Pietersen, sê die munisipaliteit kom nie sy beloftes na nie. Verskonings Pietersen sê: “Hoeveel jaar is dit dat ons in hokke brand? Hulle (Drakenstein) se beloftes brand ook uit. “Waar is die grond (vir behuising)? “Daar ís geld, maar hulle bly verskonings gee dat daar nie grond is nie. “En wat dink hulle van ons as die jeug? Waar is die youth development?” Poole was gister af siek en die waarnemende burgemeester, Rean Smuts, sê aan Son die betogers het geen memorandum aan die munisipaliteit gegee nie. Volgens hom het die council klaar gereageer op die eise van die vorige march. Hy bevraagteken die ernstigheid van die betoging. Smuts sê daar is sowat 282 000 inwoners in die Drakenstein-area en as daar net 500 mense aan die be­toging deelneem, is dit nie ’n ware refleksie van die armes binne-in die munisipaliteit nie. 