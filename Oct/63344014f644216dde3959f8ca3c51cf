“DIS ’n brandende stink reuk.” So beskryf inwoners van Simondium naby die Paarl die riool wat al vir meer as ’n maand by die spoorweghuisies oorloop en uitborrel. Die 10 huisgesinne wat daar woon, kla dat die Drakenstein Munisipaliteit nie die twee hoofdreine wat oorloop, wil kom leegpomp nie. Marieta Ebrahim (54), ’n inwoner, sê: “Die strontwater stoot op tot in die kleiner dreine, wat dan weer oorloop. “Dit stoot op tot in die huise. Die stank is ondraaglik. Die wendyhuis agter in die jaart is al twee keer oorstroom van die strontwater wat opstoot.” Nóg ’n vrou kla van pap babatjies wat ook die stank moet inasem. Sy sê: “Ons is bekommerd dat hulle kan siek raak oor hulle nog so klein is. Ons betaal huur aan Transnet, wat op sy beurt die Drakenstein Munisipaliteit moet betaal vir dienste. “Ons het ook al by hulle gekla, maar hulle doen ook niks aan die saak nie.” Rdl. Elizabeth Solomons sê sy het dié probleem onder Transnet se aandag gebring. Sy sê hulle moet dit nou met die munisipaliteit uitsorteer om die dreine te kom leegpomp. Marius Wüst, hoof van ingenieursdienste by die munisipaliteit, sê hulle het die dreine in September leeggepomp en laas Donderdag is ’n span werkers weer gestuur om die dreine wat oorloop, leeg te pomp.