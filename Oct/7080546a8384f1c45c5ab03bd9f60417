DIS wéér Eddie Jones teen Suid-Afrika. Engeland se afrigter het vier jaar terug vir die grootse opskudding in die geskiedenis van rugby gesorg: As afrigter van Japan het hy die Bokke in Bright­on met 34-32 geklop. Jones het Jake White in 2007 as konsultant gehelp om die Wêreldbeker met die Bokke te wen. Die Aussie het daarna met groot fanfare die Storm­er job aanvaar – net om dit van die hand te wys nadat Engeland hom gehunt en natuurlik met die pond gelok het. Jones se Engeland was laas jaar die eerste teenstander wat Rassie Erasmus as Bokafrigter geface het. Erasmus se Bokke, onder leiding van Siya Kolisi, het die reeks met 2-1 gewen nadat hulle in Johannesburg en Bloemfontein ’n agterstand moes uitwis. Die Engelse het die derde toets egter in ’n nat en koue Kaapstad met 25-10 gewen – voordat hulle in November in Londen met 11-10 geseëvier het. Jones en Erasmus bots dus Saterdag vir ’n vyfde keer in twee jaar. Die wenner sal met die Webb Ellis-trofee wegstap. Albei breiers is uitgeslape en sal elke moontlike haas uit die hoed wil trek om die oorhand te kry.