ATLANTIS. – ’n Oupa is in die wolke nadat ’n seksklag teen hom teruggetrek is. Die oupa sê hy is die afgelope twee jaar deur hel nadat hy vir die verkragting van sy kleinkind (9) ondersoek is. Gepeuter Hy het baie verlig aan Son vertel die hele storie het ’n helse draai geneem toe sy seun, die kind se pa, die eerste­ keer die saak aanmeld. Hulle het by iemand gehoor die kind en nog ander kinders word deur haar ma se broer gemolesteer, sê hy. Toe die pa aanvanklik die saak aanmeld, was dit onder die suspicion dat sy eks se uncle met sy dogtertjie gepeuter het. Maar die saak is nooit deur die polisie ondersoek nie, vertel hy. Toe die kind se ouma (haar ma se ma) egter ’n saak maak, is die oupa toegekap. Hy sê dít het hom soos ’n vuishou in die maag getref. Volgens hom was hy en sy seun nog kliphard besig om seker te maak die uncle word vasgetrek. Maar toe sit die oupa agter tralies. Son het ’n verklaring onder­ oë gehad waarin die dogtertjie aan die polisie sê haar ma het gesê sy moet sê dis haar oupa wat haar betas het. Die verklaring lui verder die oupa het dit nie gedoen nie, maar haar oom wie se naam ook in die verklaring genoem word. Die oupa verduidelik: “Hierdie ding kom al lankal aan tussen ons. Die kind se ma is op drugs en nou wil die ouma nie hê die kind moet in ons sorg wees nie.” Volgens die oupa het hy nadat hy 10 dae in die tronk was en op R2 000 bail vrygelaat is, dit sy werk gemaak om seker te maak geregtigheid geskied. Hy is na al wat ’n polisiehoof is en het sy voetsole af geloop na die maatskaplike werkers. In hierdie tyd is die dogter ook uit sy seun se sorg verwyder en saam met haar ma na ’n shelter gestuur. Die oupa vertel: “My bekommernis was die kind. “Ek wou ook seker maak die ander kinders is veilig wat ook gesê het die uncle krap aan hulle. “Dit was die mistake wat ek gemaak het.” Die meisie se pa het aan Son gesê terwyl sy pa hof geloop het, is die kind sowat vyf maande gelede weer in sy sorg geplaas. Die oupa sê hy was verlig toe die landdros Woensdag die saak teen hom teruggetrek het. Hy sê al wat hy nou wil doen, is om sy kleinkind ná al die tyd styf vas te hou. Aan die ander kant braak die meisie se ouma omtrent gal. Sy het aan Son gesê sy nie kan verstaan hoekom die klagte teruggetrek is nie. Sy sê: “Vir twee jaar lank het hulle aan die saak gewerk. Hulle was aan my kant en het gesê hulle weet dit hy is wat aan my kleindogter gekrap het. Hoër “Skielik, noudat die saak teruggetrek is, draai hulle teen my. “Ek is besig om die saak verder te vat. “Ek gaan na hoër mense om hierdie ding uit te sorteer.”