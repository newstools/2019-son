ASOF beurtkrag wat weer kop uitgesteek het nou nie genoeg is nie moet Suid-Afrikaners hulle ook voorberei op 'n hittegolf wat verwag word, wat dele van die land sal tref. EWN berig die kwik sal na verwagting Vrydag in Gauteng begin styg en Saterdag rondom 37 grade celsius draai. Die hitte sal na verwagting swaarder spanning op die nasionale elektrisiteitsgrid, wat reeds sukkel, plaas. Die Suid-Afrikaanse weerdiens sê die Oos-Kaap ervaar reeds aansienlike hitte in dele van die provinsie en die Noordwes en Limpopo sal nie gespaar bly nie. Mbavhi Maliage, van die SAWD, sê temperature sal tot volgende week in Gauteng hoog bly. Gauteng wag ook nog op hul eerste lente-reën, na donderbuie verlede week voorspel is, maar nog net ligte motreën van vyf minute het in dele van Johannesburg geval.