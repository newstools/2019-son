TIGER Woods is amper 100% fiks ná sy onlangse knieoperasie. Dié wêreld se nr. 10-speler het vanjaar in die Masters sy 15de major gewen. Hy het in Augustus ’n kraakbeenoperasie ondergaan. Die 43-jarige Amerikaner is nou in Japan om aan die eerste Zozo-kampioenskap deel te neem. Dié toernooi maak deel uit van die Amerikaanse PGA. “Ek is waarskynlik vroeg (met my re­cov­er­y),” het hy gesê. “Dit was nice om te buk, putts te lees en geen las te ondervind nie.” Woods sê ook sy groot doel is nou die Olimpiese Spele volgende jaar in Tokio. “My seisoen het vanjaar vroeër geëindig as wat ek gehoop het. Ek het die operasie ondergaan en vinniger herstel as wat ek verwag het.” Die Zozo begin Donderdag. Tiger het vroeër saam met Rory Mc­Ilroy, Jason Day en Hideki Matsuyama The Challenge: Japan Skins gespeel. Dié exhibition match is by die Accordia Golf Narashino Country Club in Chiba aangebied. Die Zozo vind ook vandeesweek hier plaas. Tiger en kie het vir putjies tussen $10 000-$100 000 (sowat R147 700-R1,47 miljoen) gespeel, maar dis onduidelik wie met wat weg­geloop het in dié friendly. Kaptein Die Tier sal sy jaar afsluit by die Hero World Challenge (4-7 Desember) voordat hy die VSA in die Presidents Cup lei. Suid-Afrika se Ernie Els is die internasionale span se kaptein. – BBC