MICHAEL Cheika het die daad by woord gevoeg en as afrigter van die Australiese rugbyspan bedank. Engeland het die Wallabies Saterdag in Japan op kliniese wyse uit die World Cup geboender. Eddie Jones (afrigter) se Rose was met 40-16 baas in ’n kwarteindstryd in die Oita-stadion. Cheika het gesê: “Ek is die soort mens wat woord hou. Toe die eindfluitjie blaas, het ek geweet. Ek wou net die kans gehad het om te bedaar, met my mense praat en dit dan duidelik maak. “Ek wou met my vrou gesels en ’n paar ander mense daarvan inlig. Ek het mos vroeër in die jaar gesê: ‘Geen wen, geen spel.’ ” Cheika het geen regrets oor sy besluit nie, hoewel hy graag nog ’n kans sou wou gehad het om die Wallabies weer suksesvol te maak. Baie Wallaby-ondersteuners en lede van die Australiese sportmedia sal egter bly wees Cheika is nie meer in beheer nie. Daar is meer berig oor sy gestry met die media en skeidsregters as oor sy werk om die Wallabies weer ’n force in wêreldrugby te maak. Cheika kan egter nie al die skuld kry nie. Verskeie rugbykenners is dit eens dat die strukture van die Australiese Rugbyunie (ARU) hernuwing kort. Die sage rondom Israel Folau se hofsaak teen die ARU en sy diskriminasie teenoor gay mense het bygedra tot die sirkus in Australiese rugby. Die soektog na ’n nuwe Wallaby-breier gaan ’n taai een wees.