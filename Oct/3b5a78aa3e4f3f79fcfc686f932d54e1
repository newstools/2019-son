TOKIO. –Brodie Retallick verwag Saterdag ’n helse fisieke aanslag van Engeland. Dít is wanneer die All Blacks en die Rose mekaar in die Yokohama-stadion in die eerste halfeindstryd van die World Cup die stryd aansê. Die All Black-slot het gister oor die groot kragmeting gesê: “Daar is uiteraard altyd groot rivalry wanneer ons teen die Engelse speel. “Daar was ’n kort tydperk van twee of drie jaar toe ons nie teen hulle gespeel het nie. “Toe ons in November laas jaar weer teen hulle speel, was dit ’n massiewe toets wat ons met net een punt gewen het. “Ons weet hulle is altyd ’n fisieke span. “Hulle het ’n groot pak voorspelers wat ook baie beweeglik is. “Hulle dra die bal sterk en het goeie vaardighede. Variasies “Die agterspelers het ook die vermoë om die bal wyd te speel. “Én hulle het baie variasies in hulle aanvallende spel. “Ons sal dus moet seker maak dat ons dié naweek tot die beste van ons vermoë speel.” Eddie Jones, afrigter van Engeland, het die All Blacks die beste span van alle tye genoem. Retallick het oor Jones se uitlatings gesê: “Ek dink dit is baie nice van Eddie. “Ek weet nie of daar enige statistiek is om dit te staaf nie, maar dit is nice van hom om dit te sê.” Oor of dit die beste Engelse span is, het Retallick gesê: “Ek is nie seker nie. Ek weet nie of hulle een van die bestes is nie. “Ek het waarskynlik nie genoeg van Engeland oor die jare gekyk nie. Al wat ek weet, is hulle is ’n baie goeie Engelse span wat baie bedreigings op die aanval inhou. “Hulle vaste vyf is beweeglik met die vermoë om drieë van 25 m van die doellyn te score. “Hulle is beslis baie sterk.”