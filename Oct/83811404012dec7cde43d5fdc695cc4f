HAAR grootste doelwit is om ’n verskil te maak in die lewe van Wes-Kaapse meisies, en veral om hulle by sport te betrek. Só sê Glenda Olifant, ’n onnie van die Laerskool Dysselsdorp in die Suid-Kaap. Die 42-jarige Olifant is onlangs gekies as ’n lid van die uitvoerende bestuur van die Suid-Afrikaanse Skolekrieketvereniging. Sy is baie ernstig oor haar aanstelling. Olifant sê sy wil op haar eerste vergadering haar planne vir die ontwikkeling van sport onder meisies in die Suidwestelike Distrikte aan die gang kry. Olifant sê: “Eerlikwaar, ons het ’n verpligting teenoor ons gemeenskappe. Hulle kyk na ons vir leiding. “My doelwit is om soveel moontlik meisies en seuns by veral krieket te betrek. “Daardeur kan ons ’n verskil in ons gemeenskappe maak.” Olifant het haar krieketvaardighede sedert 2012 in die geborgde minikrieketreeks geslyp. Sy was in 2016 die spanbestuurder van die SWD se o. 19-meisiespan. Voorspoed Rudy Claassen, president van die SWD-krieketunie, is vol lof vir Olifant se prestasie. Claassen sê: “Ek wens haar voorspoed toe in haar pos. “Ons as unie en die breë sportgemeenskap is baie trots op haar. “Sy het die prestasie deur haar harde werk, toewyding en agting behaal.”