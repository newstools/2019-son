DIE halfeindstryd en eindstryd van Boland se Grootuitdaagbeker gaan vanjaar op die Bolandstadion in Wellington beslis word. Die wedstryde word op 12 en 19 Oktober gespeel. Cassie Carstens, Boland se uitvoerende hoof, het  die nuus Vrydag aan Son bevestig. Daar gaan Vrydag 'n amptelike skrywe aan die klubs gestuur word om hulle oor die nuus in te lig. Carstens sê ook: “Ons was in gesprekke met Drakenstein-munisipaliteit wat hul volle ondersteuning aan ons gegee het. Ek en amptenare van die munisipaliteit asook mnre. Scholtz en September het om 11:00 vergader en inspeksie by die stadion gedoen. "Ons het reeds dié week met die herstelprogram begin en baie aandag aan veiligheidsaspekte gegee. Ons is dankbaar dat die Universiteit Stellenbosch hul fasiliteite beskikbaar gestel het, maar ongelukkig moet 'n versoek vir so 'n groot aktiwiteit volgens die Stellenbosch-munisipaliteit se reëls ses maande voor die tyd ingehandig word vir goedkeuring. "Ons versoek was toe ongelukkig afgekeur. Ons wil ook ons dank uitspreek aan Mev. Steyn van die Breedevallei-munisipaliteit wat Esselenpark aan ons beskikbaar gestel het.” Carstens het ook verskoning gevra vir die feit dat die saak so gesloer het. “Ek persoonlik bied ook my verskoning aan dat ons die afgelope tyd nie tot 'n finale besluit kon kom nie. Daar was baie voorwaardes ten opsigte van veiligheid, publieke aanspreeklikheid ensovoorts wat eers na gekom moes word voor die bestuur die besluit kon neem.” Carsten het ook vir die eerste keer gereageer op die voorval waarin ‘n skeidsregter na bewering gevloek en geslaan is tydens ‘n wedstryd in Robertson. ”Die klag teen Robertson Town is aanhangig gemaak en na die dissiplinere komitee verwys wat die saak volgende week hanteer.”