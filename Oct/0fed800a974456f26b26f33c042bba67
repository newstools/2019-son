DIE Southern Kings se instaan-breier, Robbi Kempson, het gesê sy span teiken die Cardiff Blues en Munster op sy drie weke lange toer. Die Kings se Pro14-toer skop Saterdag in die Stadio Comunale di Monigo teen die Italiaanse span Benetton af. Snaaks genoeg is Benetton en die Kings ná drie wedstryde die twee spanne in groep B wat nog nie ’n oorwinning behaal het nie. Ten spyte daarvan het Kempson gesê die Kings gaan Cardiff en Munster vir ’n oorwinning teiken. “Met so ’n lang toer is voorbereiding baie moeilik, maar ons wil graag probeer om goeie vertonings te lewer – veral teen Cardiff Munster. “Met daardie wedstryde sal ons reeds goed ingesettle wees,” het Kempson gesê. Hy het ook gesê tot dusver was die Kings se dissipline ’n groot pluspunt vergeleke met vorige seisoene. Beïndruk “As ons op die toer op dié vertonings kan bou en veral die dissipline kan handhaaf, sal dit ons met die komende wedstryde help.” Die breier het ook gesê ten spyte van beserings aan sekere spelers is van die beste spelers wel op toer. “Dit is die spelers wat tot dusver beïndruk het in ons opwarmingswedstryde en die afgelope drie Pro14-wedstryde.” Die groot vraag is of die ervare losskakel Demetri Catrakilis sy span oorsee aan die gang sal kan kry. Dié gunsteling van die Kings het nog nie lekker sy voete gevind in terme van sy agterlyn op hulle perdjie sit nie. Sy skopvoet is wel aan die brand. Hy is nog die voorloper met strafskoppe: In dié Pro14-seisoen het hy vyf oorgesit. Die Kings het gevaarlike aanvallende spelers soos Masixole Banda, Josiah Twum-Boafo en S’bura Sithole. As Catrakilis kan wys waarom die Kings hom teruggebring het en ’n diens verskaf, het die Kings moontlik ’n kans.