LADISMITH. – Die hel is losgelaat. Só het inwoners hier gereageer nadat ’n video van police brutality viral gegaan het. Die slagoffer, Diago Lesch (25), het die simpatie van feitlik almal wat die video gesien het. In die video kan ’n mens sien hoe die twee cops met Lesch roei en stoei. Die polisiemanne het hom in die cop-trok try gooi. Dan sien ’n mens weer hoe Lesch op sy knieë is en as hy opstaan, gryp-wurg die een cop hom aan die nek terwyl die ander een sy gewrig probeer omdraai. “Daar word sy kos uitgegooi! Kyk, hulle gaan hom nou met gas spuit!” skel die omstanders. Verskeie kollegas van Lesch, wat op pad werk toe was, het video’s van die voorval geneem. “Ek gaan dit op Facebook sit!” skree een van die omstanders. Die cops het Lesch toe met traangas gespuit en in die vên gegooi. In die proses het ’n cop se gun en ’n polisie-kenteken in die pad in Aysles­straat geval. Omstanders moes die cop glo daarop wys dat sy gun uitgeval het. Van die omstanders het gesê hulle sal vir Lesch gaan getuig. Lesch het aan Son gesê: “My menswaardigheid is geskend. “My keel is seer soos die polisie my gewurg het. “Ek was nie gewelddadig nie en nêrens het ek aan die polisie geslaan nie. “Ek was ontevrede omdat die polisie die papier (beskermingsbevel) in my hand gedruk het.” David Opperman, ’n gemeenskaps­leier, sê: “Hierdie wreedheid is net die punt van die ysberg. “Dis hoekom ek die video vir genl.maj. Oswald Reddy, (Eden se) cluster commander, gestuur het. “Ons gaan die saak verder voer.” Malcolm Pojie, ’n polisiewoordvoerder, sê: “Die man het oproerig geraak nadat hy geweier het om ’n beskermingsbevel te teken. “Omdat hy oproerige gedrag geopenbaar het, het die lede hom in hegtenis probeer neem vir oproerige gedrag, maar hy het hom daarteen verset. “Gevolglik het die persoon dié week in die Ladismith landdroshof verskyn op ’n klag van aanranding van ’n polisiebeampte. “Die saak is uitgestel tot 7 November 2019. “Die beskuldigde is op waarskuwing vrygelaat.” Intussen het Reddy gelas dat Eden ’n departementele ondersoek parallel met die kriminele ondersoek moet doen. Dít is na aanleiding van die skok-video wat viral gegaan het.