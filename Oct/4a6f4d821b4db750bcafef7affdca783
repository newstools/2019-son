AS DIE bloed op môre se raadsvergadering in die Nelson Mandelabaai Metro vloei, is hulle reg daarvoor. Gister het die twee kleiner partye in die Metro wat lid is van die koalisieregering, die United Front (UF) en die United Democratic Move­ment (UDM), ’n dringende nuuskonferensie gehou. Hulle het ’n veldtog “Save the City” aangekondig. Dit kom in die lig van môre se raadsvergadering, waar die DA ’n wantroue-mosie vir die verwydering van Mongameli Bobani as mayor ter tafel gaan lê. Lede van die UF en UDM se uitvoerende streeks­komitees en provinsiale uitvoerende komitees het hulle gister oor die mosie teen Bobani uitgelaat. Lungile Mxube van die UF se provinsiale uitvoerende komitee het gesê: “Ons stel bekend die veldtog Save­ the­ Nelson Mandela Bay Municipality teen die ANC-misdadigers en politieke aas­voëls. Baie geraas­ is gemaak oor die verwydering van Bobani as burgemeester. “Ons sê hande af van die swart koukus en hande af van Bobani.” Mxube het gesê geen enkele party het alleenlik ’n mandaat om die stad te bestuur nie. Daarom het die UF as ’n kompromie die koalisie gejoin. “Toe hulle in 2016 besef het hulle het die Metro verloor, het hulle al hierdie snaakse pogings aangewend om die Metro oor te neem,” het Mxube gesê. “Die beroep vir die verwydering van Bobani is ’n strategie van die ANC om die munisipaliteit te verlam om te justify dat die ANC ’n administrateur na die stad moet stuur.” Die UF en UDM hou vol hulle gaan enige pogings van ingryping van die premier, Oscar Mabuyane (ANC), verwerp. Hulle het ook gesê hulle is gatvol vir beweerde korrupsie. Maar hulle het bygevoeg hulle sal nooit toelaat dat die DA weer oorneem nie. Die twee partye het egter verduidelik as die ANC nie sy berekenings mooi uitgewerk het nie, kan die DA weer aan die bewind kom. Luxolo Namette van die UDM se uitvoerende streekskomitee het gesê die party in die Baai ondersteun die veldtog 100%. “As daar bewerings teen Bobani is, moet dit na vore gebring word sodat die swart koukus die situasie kan bespreek. “Ons waarsku die ANC – hulle moet ophou met hulle mafia-style neigings.” Volgens die UF en UDM het dinge in die sogenaamde swart koukus verkeerd gegaan nadat Bobani die voormalige stadsbestuurder Noxolo Nqwazi afgedank het. Nog ’n rede is dat hulle nie saamgestem het oor wie die volgende hoofbeampte van finansies in die Metro moet wees nie. Bullets Volgens die partye gaan groot getalle mense môre op ’n vreedsame manier by die raadsaal wees. Maar hulle het gesê as die bloed spat of bullets vlieg, is hulle reg daarvoor. Hulle het bygevoeg hulle gaan nie rose uitdeel nie, maar sal die vergadering summier stop. Almal is genooi na die bekendstelling van die veldtog vandag 16:00 by die Helenvale Resource Centre. Die ANC-hoofsweep in die Metro, Bicks Ndoni, kon gister nie vir kommentaar bereik word nie. Yazini Tetyana, EFF-voorsitter in die Oos-Kaap, het gesê die rede hiervoor is dat hulle nie seker is of die DA ’n mayor gaan kies nie. Tetyana het verder gesê hulle partyleiers op nasionale vlak sal met ander partye engage om met die kwessies te deal.