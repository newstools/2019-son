TALLE mense is vies vir Eskom, wat Woensdag skielik weer beurtkrag ingestel het. Gister was daar weer fase 2 load shedding. Beurtkrag was tussen 09:00 en 23:00 in werking en verskeie areas het deur die loop van die dag sonder krag gesit. Son het met lede van die publiek gesels om te hoor hoe hulle voel oor dié load shedding, wat na verwagting ’n maand sal aanhou. Abas Davids (49) sê hy is baie teleurgesteld. Hy sê toe hy Woensdag 18:00 by die huis kom, toe is die krag af. “Ons het nog nie eens kos gemaak nie. “Ons moes wag totdat die krag aangaan.” Die 48-jarige George Namawa van Wynberg glo korrupsie speel ’n rol en dat die regering niks daaraan doen om dit reg te stel nie. “Ons is nie gelukkig met load shedding nie,” sê Namawa. Die 25-jarige Cazelle Atkins van Delft sê: “Ek is baie upset oor die load shedding.” Dit upset Atkins veral omdat sy nou nie saans haar kind in warm water kan bad nadat dié heeldag buite gespeel het nie. Aghmat Jacobs (48) is bekommerd oor die matrieks wat nog hulle eind­eksamen moet aflê. “As daar niks krag is nie, hoe gaan die matrieks studeer?” wil hy weet. Jacobs meen Eskom moet sy sokkies optrek en iets aan die probleem doen.