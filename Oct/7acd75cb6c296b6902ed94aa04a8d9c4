SHIZOUKA. – DIE een se dood is die ander een se brood. En al is dit ongelukkig vir Jesse Kriel wat die Bok-kamp hier by die World Cup weens ’n dypierbesering moes verlaat, gee dit ’n geleentheid vir Damian Willemse om te wys waartoe hy by die rugbyskouspel in staat is. Die 21-jarige boorling van die Strand moes van Saracens in Engeland reis en het onmiddellik by die span se slypsessie aangesluit. Siya Kolisi was uiteraard teleurgesteld vir Kriel, maar is gelukkig vir die geleentheid wat sy talentvolle Stormer-spanmaat nog gaan kry. Die Bok-kaptein het gister aan Son oor Willemse se aansluiting by die groep gesê: “Ek is baie happy vir ‘Gaza’ (Willemse). Hy het baie hard aan sy kniebesering gewerk. Hy het baie games uitgemis. Ons was saam beseer. Van die videos wat ek gesien het, het hy baie goed in Engeland gevaar. “Ek hoop dat hy ’n geleentheid gaan kry.  Die een ding wat ek van hom hou is dat hy baie jonk, maar terselfdertyd ook baie professioneel en vol selfvertroue is. “Wanneer jy op 10 speel, moet jy as die generaal baie gou volwassenheid wys. Hy het dit beslis gedoen. “Wanneer ek saam met hom by die Stormers speel, sal hy vir my sê ek is lui. Ek hou van daardie soort goed. “Hy sal beslis sy geleentheid aangryp wanneer hy dit kry en sal iets heeltemal anders na die span bring. Hy is altyd bereid om in enige posisie te speel. Dit is wat hom so amazing maak,” het Kolisi bygevoeg.