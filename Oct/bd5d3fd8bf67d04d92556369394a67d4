MOSSELBAAI is in rou gedompel ná die dood van twee leerders van Hoërskool Hillcrest 24 uur uit mekaar. Ivan Kronenberg, skoolhoof van Hillcrest, bevestig die tragiese gebeure in ‘n voice note aan die ouers. Michaela Booysen (16) is Sondag om 02:40 vermoor toe sy en ‘n vriend deur drie mans in Dywilisstraat in Aslapark aangeval is. Haar 24-jarige vriend kon daarin slaag om ongedeerd van die toneel te vlug. Michaela is na bewering met ‘n piksteel oor die kop geslaan. Volgens ‘n bron wou die aanvallers haar van haar swart Nike-tekkies beroof. Niemand is nog gearresteer nie, maar die polisie het wel talle individue Maandagmiddag ondervra. Intussen is Khuselo Ndanda weens verskeie meswonde aan sy bolyf dood. Die 16-jarige was Maandagogged betrokke by ‘n bakleiery op die skool. Die oorsaak van die bakleiery is nog onbekend. Kronenberg sê twee leerders is reeds gearresteer. “As voorsorgmaatreël sal daar wagte vir die volgende twee weke by die skool wees.” Harry Levendal, mayor van Mosselbaai, het albei moorde skerp veroordeel. “Die dade deur kriminele elemente, wat jong en weerlose vroue en kinders in ons gemeenskap teiken, is skokkend.” Levendal het 'n beroep op die polisie gedoen om alles moontlik te doen om die oortreders op te spoor en hulle te laat boet vir die dade. Die twee voorvalle het talle inwoners van die kusdorp aan die praat en plaas opnuut weer die soeklig op misdaad, bendeverwante geweld en dwelms. Inwoners vra op Facebook hoekom soveel dranklisensies in die gebied toegelaat word, wat in ‘n dwelm en dronknes ontaard, met skoolkinders as die teiken.