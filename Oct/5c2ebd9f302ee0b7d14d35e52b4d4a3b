DIE Suid-Afrikaanse Menseregtekommissie (SAMRK) sê die Springbok-slot Eben Etzebeth is onskuldig tot die teendeel bewys word. Dit nadat hulle Vrydag 'n klag van haatspraak teen hom in die gelykheidshof ingestel het. Die SAMRK tree op in 'n verteenwoordigende hoedanigheid vir die sogenaamde Langebaan Vier wat beweer dat Etzebeth 'n rassistiese opmerking teen hulle gemaak het. Hulle soek vergoeding van meer as R1 miljoen, dat Etzebeth verskoning moet vra en opleiding in woedebestuur en ras-sensitiwiteit moet ondergaan. Andre Gaum, menseregtekommissaris in die Wes-Kaap, sê daar is 'n feitedispuut wat in die hof uitgeklaar moet word. "Dit is 'n bietjie voortydig om oor moontlike sanksies te spekuleer. Die gelykheidshof sal moet vasstel wat die feite is. Ek dink die opmerkings, dat hy in die verlede met moord weggekom het, is onvanpas omdat die kommissie nog nie die feite vasgestel het nie," sê Gaum. Gaum se kommentaar kom ná die SAMRK se regshoof, Buang Jones, Donderdag by 'n gemeenskapsvergadering in Langebaan gesê het dit is nie die eerste keer dat Etzebeth so iets doen nie. "Hy het nog altyd weggekom daarmee, maar nie hierdie keer nie. Dit stop hier," het hy tot applous gesê. Chris Nissen, provinsiale kommissaris, sê die SAMRK druk nie dat Etzebeth voortydig vanaf die Wêreldbeker in Japan moet terugkeer nie. "Ons wens is dat hy goed moet speel en die beker terug na Suid-Afrika moet bring." - News24