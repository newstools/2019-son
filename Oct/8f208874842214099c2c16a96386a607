’N VROU van Ceres wat ’n week lank vermis was nadat sy haar self uit die Tygerberg Hospitaal geboek het, is met haar familie herenig. Clarina Arendse (39), ’n ma van twee dogters, is twee weke gelede in die Ceres Hospitaal opgeneem nadat sy ’n hartaanval gehad het. Sy is later na die Tygerberg Hospitaal oorgeplaas. Nog voordat Arendse die operasie kon ondergaan, het sy die hospitaal egter verlede week Dinsdag uit vrye wil verlaat, het Laticia Pienaar van die Tygerberg Hospitaal gesê. August Oros (51), ’n oudinwoner van Ceres wat die laaste paar jaar in Happy Valley, Blackheath, woon, het Arendse Dinsdagaand in ’n speelparkie oorkant ’n taverne gesien rondstaan. Oros gaan nog gereeld na Ceres toe en het Arendse dadelik herken. Volgens die Oros-gesin het Arendse ’n trein Blackheath toe gevat en van daar af na Happy Valley gestap. Sy was volgens die Orosse eintlik op soek na haar stief-familie wat jare gelede in dié gemeenskap gewoon het. Son het Maandag oor die vermiste Arendse berig. ’n Gemeenskapswerker van Happy Valley het twee en twee bymekaargesit toe sy van Arendse te hore kom en het die Son-berig aan Oros gewys. Volgens die Orosse het Arendse toe vertel sy het soos ’n bandiet in die hospitaal gevoel en het daarom weggeloop. Oros het die nommer in Son se berig geskakel en Arendse se familie ingelig oor waar sy haar bevind. Haar familie het haar toe Donderdagoggend in Happy Valley gaan haal.