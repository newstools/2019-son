DUDUZANE Zuma, seun van oudpres. Jacob Zuma, beplan om die staat te dagvaar vir sy arrestasie in 'n korrupsiesaak wat voorlopig terruggetrek is. Duduzane het voor die kommissie van ondersoek na staatskaping getuig. Hy het daar aangedui dat hy regstappe oor sy arrestasie gaan neem. "Ek word vir 'n krimineel aangekyk, die gesig van korrupsie, 'n ou wat triljoene rande van die land geplunder het. Dit is nie waar nie," het hy tydens sy getuienis gesê. "Ek is nie korrup nie. Ek wil dit net duidelik maak. As jy my in die straat sien, weet net dat ek nie daardie persoon is nie." Mcebisi Jonas, voormalige adjunkminister van finansies, het in sy getuienis gesê Duduzane het hom na die Guptas se woning in Saxonwold gery waar hy na bewering R600 miljoen en die posisie van minister van finansies aangebied is. Duduzane is daarna van korrupsie aangekla. - News24