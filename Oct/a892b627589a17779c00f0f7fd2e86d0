NÁ DIE afjak van Suid-Afrika se mislukte 2023 Rugby World Cup-bod het SA Rugby gister tog ’n tikkie goeie nuus gekry. Die beheerliggaam World Rugby het besluit om sewesrugby se 2022 World Cup vir Kaapstad te gee. Kaapstad en die Kaapstad­ Stadion in Groenpunt is ook die jaarlikse gasheer van een van sewesrugby se 10 Wêreldreeks-toernooie. Vir 2022 se World Cup sal 24 mans- en 16 vrouespanne sake oor drie dae uitspook om as die beste span op die planeet gekroon te word. Fabian “Fabba” Juries (40), ’n staatmaker en drieëvraat vir die Blitsbokke, voel dis ’n wonderlike besluit deur World Rugby om Afrika en Suid-Afrika uiteindelik sy eerste World Cup in rugby se korter weergawe te gee. Die boorling van Grahamstad het gister aan Son gesê: “Dis iets groots vir Kaapstad en SA Rugby dat die World Cup hier gaan plaasvind. “Die sewes game se groei in ons land is great om te aanskou en die feit dat ons so ’n groot toernooi gaan aanbied, kan net goed wees vir sewes in Suid-Afrika.” Uitstekende Juries is ook baie beïndruk met die Blitsbokke se sewes-akademie. “Ek dink my oudspanmaats Marius­ Schoeman, Neil Powell, Renfred Dazel en Paul Delport verrig uitstekende werk. “Met die onlangse toernooie in Kenia en Engeland kon jy sien die span is op die regte spoor. “Daar word ook landwyd gesoek na sportvroue om die game onder vroue te boost. “Ek is ook excited om te sien hoe iemand soos Kurt-Lee Arendse ontwikkel. “Ek dink as hy lank in die sisteem bly, kan hy verby my op die lys (van driedrukkers) gaan. “Ek glo egter nie iemand sal ooit verby (Seabelo) Senatla kan gaan nie,” meen Juries. Die Oos-Kapenaar rig die afge­lope twee jaar in Doebai af. Hy sal in Desember in die Kaap wees vir die Wêreldreeks-toernooi. Juries gaan ook ’n spesiale gas aan SA Rugby se “captain’s table” wees. Die beheer­liggaam beplan om meer as 20 jaar se Blits­bok­sukses te vier. Daarvoor wil hulle al die voormalige kapteins by die event hê.