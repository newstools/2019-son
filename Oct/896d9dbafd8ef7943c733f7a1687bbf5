OM TE hang of nie te hang nie. Dit is waaroor Suid-Afrikaners deesdae praat na aanleiding van al die moorde en verkragtings wat in Suid-Afrika plaasvind. Son het voorheen met kenners gepraat om te hoor of verkragters wel gerehabiliteer kan word. Volgens van die kenners verkrag een uit drie verkragters weer as hulle uit die tronk kom. Regslui het gesê dat verkragters nooit hulle siek dade erken nie en dus nie om verskoning vra nie. “Hoe kan iemand gerehabiliteer word as hy nie eens kan sê hy is jammer nie? “Dis tog waar rehabilitasie begin – deur te erken jy het ’n fout gemaak en te sê jy is jammer daaroor.” Inmates het ook aan Son gesê daar is omtrent nie rehabilitasieprogramme in tronke nie. En dat daar in elk geval te min personeel is om dit in werking te stel. Mosele Sehloho, ’n woordvoerder van korrektiewe dienste in die Wes-Kaap, sê egter geen statistieke is bekend van oortreders wat weer misdade pleeg nie. Seksoortreders Son wou weet watse programme vir verkragters aangebied word. Sehloho sê twee programme vir seksoortreders word aangebied. “Een is die Sexual Offender Treatment Programme, ’n terapeutiese program wat deur maatskaplike werkers aangebied word. Dit duur van drie tot ses maande. “Die tweede is die Preparatory Programme on Sexual Offences, ’n korrektiewe program. Dit word deur lede van die Case Intervention Officers (CIO) aangebied Daar is nege sessies oor nege weke.” Volgens Sehloho leer hulle onder meer hoe om sosiaal te funksioneer, waardes en karakterbou, selfkennis en selfrespek, besluitneming, hoe om te kommunikeer en om selfversekerd te wees. “Verder leer hulle ook van dwelmmisbruik, seks en seksualiteit en pornografie. Hulle leer ook om simpatie te hê met die slagoffer en die sielkundige en sosiale probleme wat die slagoffers ervaar. “Hulle word ook geleer hoe om ’n relapse te voorkom en om doelwitte te hê. “Die doel van die programme is om die optrede aan te spreek sodat die mense genoeg kennis en skills kan leer,” sê Sehloho.