NDILEKA Booi (37) wou na bewering haar boyfriend se skelmpie met ’n mes aanval. Só sê die beskuldigde Nosicelo Kamba (32) in haar pleitverduideliking wat gister op rekord geplaas en by die Baaise hooggeregshof ingehandig is. Kamba sê op 13 April 2016 was sy in Johnson-weg in Zwide in die Baai. Volgens haar het Booi agterna ook daar aangekom. Sy sê Booi wou weet wat sy daar soek en het toe sommer ’n mes uitgepluk. Volgens Kamba wou Booi haar daarmee steek. Kamba sê sy en Booi het toe gestoei. Sy sê toe die mes val, het sy Booi van haar af weggestoot. Volgens Kamba het Booi geval en haar kop in die proses gestamp. Sy sê Booi het toe opgestaan en haar met die kop in haar maag gestamp. Hulle het toe verder gestoei. Sy sê sy het Booi weer weggestoot en Booi het toe weer geval. Volgens Kamba kon sy sien Booi bloei. Kamba sê sy het opgetree uit selfverdediging. Sy het bygevoeg ten tyde van die voorval was sy en Booi alleen. Kamba sê ná die voorval het sy Booi in haar kar na die Livingstone Hospitaal geneem. Volgens haar het sy Booi by die hospitaal gelos vir behandeling vir haar beserings. Booi ontken Kamba se weergawe van dié gebeure.