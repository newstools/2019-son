SHIZUOKA. – Die swaard wat oor Eben Etzebeth se kop hang, dreig om Suid-Afrika se World Cup-veldtog te laat ontspoor. Die Bokke kom vandag 11:45 (SA tyd) in die Ecopa-stadion in ’n beslissende groep B game van die World Cup teen Italië te staan. Al het Mzwandile Stick, Bok-hulpafrigter, en Siya Kolisi, kaptein, dit gister op ’n nuuskonferensie ontken, kan Etzebeth se betrokkenheid by ’n beweerde aanranding en rassistiese voorval in Langebaan vandag verreikende gevolge op die speelveld hê. Geruk Die Suid-Afrikaanse Menseregtekommissie het Woensdag bevestig hy gaan vandag in Kaapstad by die gelykheidshof regstappe teen die Bok-slot doen. Dié nuus het die span soos ’n klein aardbewing geruk. Kolisi het ook vertel daar was Dinsdagaand ’n letter­like klein aardbewing by die spanhotel in Shizuoka. Dit het hom en sy kamermaat, Cheslin Kolbe, in die nag laat wakker skrik. “Ek het dit gevoel. Cheslin het nog geslaap en gesnork,” het Kolisi nog probeer jokes maak. “Ek het gedink dit was hy, maar dit was iets anders. “Ek het nog nooit so iets gevoel nie. “Ek was excited, maar terselfdertyd was ek ook bang.” Kolisi en sy manne het dalk almal vandeesweek se aard­bewing afgelag, maar die herrie rondom Etzebeth se beweerde straatgeveg kan die span nog in diep moeilikheid laat beland. As die ondenkbare gebeur en Rassie Erasmus (afrigter) se span kom nie teen die Azzurri die mas op nie, sal die Bokke vir die eerste keer nie die uitkloprondes by ’n World Cup haal nie. Italië het twee bonuspuntseges behaal en is met 10 punte boaan groep B. Nieu-Seeland (9) is in die tweede plek. Suid-Afrika (5) kan dus onder geen omstandighede ’n nederlaag bekostig nie. Kolisi het gister oor die omstredenheid rondom Etzebeth se saak gesê: “Ek weet nie regtig wat aan die gang is nie. “SA Rugby hanteer die saak. “Ons is net hier om te speel. “Sover ek weet, het dit nie ons aandag van die game afgetrek nie. Dit is ’n uiters belangrike game. “Elke game van nou af is reg of weg. As ons gly, moet ons ons tasse pak.”