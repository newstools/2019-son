TWEE aparte groepe mense het gister voor die Baaise raadsaal gedans en struggle songs gesing. Dit volg omdat hulle verwag het daar sou gister ’n spesiale raadsvergadering plaasvind. Op dié vergadering sou ’n mosie van wantroue vir die verwydering van die Baai se burgemeester, Mongameli Bobani (UDM), gehanteer word. Maar Buyelwa Mafaya, die ANC-speaker, het vroeg gisteroggend laat weet die meeting is weens veiligheidsredes gekanselleer. Vakbonde Die SA polisie en metropolisie was op hulle hoede en het die situasie fyn dopgehou. Die bloues het egter nie die groep Bobani-ondersteuners weggejaag wat die raadsaal se ingang geblokkeer het nie. Die lede van hoofsaaklik twee partye was teenwoordig – die UF en die UDM. Saam met hulle was lede van verskeie vakbonde. Lede van dié partye se provinsiale en die streek se uitvoerende komitees het vroeër dié week ’n verklaring uitgereik waarin hulle waarsku die bloed sal vloei en hulle sal die raadsvergadering stopsit. Dit was toe nie nodig nie. Lungile Mxube, die groep se woordvoerder en lid van die UF se provinsiale uitvoerende komitee, sê hulle is baie tevrede dat die meeting nie plaasgevind het nie. Mxube sê: “Die moeilikheid in die swart koukus het begin toe Bobani die vorige stadsbestuurder afgedank het omdat haar kontrak geëindig het. Die ANC het sy eie kandidaat in gedagte gehad, maar ons het nie saamgestem nie.” Hy voeg by die party se taktiek is om die Metro te laat collapse sodat die provinsiale ANC-regering die Metro weer kan oorneem. “Ons kan dít nie toelaat nie. Daarom was ons hier. Dié is net die begin van die veldtog. “Ons het drie eise. Eerstens moet daar bevestig word dat ’n hoofbeampte van finansies op die volgende vergadering aangestel sal word, anders staan die Metro ’n kans om sy ontwikkelingstoelaag vir stedelike nedersettings te verloor. “Tweedens wil ons hê die koalisiepartye moet ’n formele geskrewe ooreenkoms opstel, want daar is nie tans een nie. “Derdens moet die munisipaliteit ’n aksieplan in werking stel vir SMME’s (klein, middelslag- en mikro-ondernemings) en vir die naderende somertyd, wanneer duisende mense hierheen gaan kom vir hulle vakansie,” sê Mxube. Hulle soek antwoorde oor ’n commitment wat Bobani en die burgemeesterskomiteelede van die huidige koalisieregering aan hulle gemaak het. Kusta Magada, dié groep se woordvoerder, sê: “Ons aanwesigheid hier is nie oor ons ontevrede is nie, maar om ’n punt te bewys. “Drie maande gelede het ons met die (hui­dige koalisieregering se) burgemeesterskomitee vergader. “Voor ál hierdie turmoil het ons almal ooreengekom 30% van die plaaslike SMME’s sal by projekte baat vind. “Dit is tans nie die geval nie. Verdaag “Hulle het ’n vaste onderneming aangegaan en gesê hulle sal ons ondersteun. “Dié samekoms is ’n opvolg oor dit waaroor ons saamgestem het,” sê hy. Die SMME’s eis dat die raad sy onderneming aan hulle in skrif, swart op wit, moet bevestig.