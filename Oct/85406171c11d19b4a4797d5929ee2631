DIE SA vroue-sewesspan is die beste in Afrika. Die Imbokodo, soos hulle deesdae bekend staan, het Sondag die Rugby Afrika Sewes in Monastir, Tunisie gewen. Paul Delport (afrigter) se span het die hoogaangeskrewe Kenia in die finaal met 15-14 geklop danksy Rights Mkhari se driekuns aan driee. Die Imbos het min moeite ondervind op hul weg na die einstryd na hulle Marokko (42-0) in die kwarteindronde en Madagaskar (29-0) in die halfeindstryd afgeransel het. Delport, ‘n gewese kaptein van die Blitsbokke was in sy noppies. “Die algehele gevoel in die kamp is goed. Ons het ‘n kans om vir die Worls Series te kwalifiseer en dis tans ons doel. Vir ons gaan dit nie soseer om net te kwalifiseer nie maar om te bly in die World Series.” Hy was ook tevrede met sy debutante, Liske Lategan en Megan Phillips. “Die nuwe spelers het ‘n goeie aptyd getoon en ek is ook baie trots op die gekontrakteerde groep. En hoe special was Rights Mkhari met haar hat-trick in die final? Dis die kwaliteit wat ons in die groep het en hulle kano ns vorentoe vat.”