SORRY, Northern Sub­urbs LFA... Die Baai se Northerns is jou koning op die sokkerveld! Die Northern Areas Football Association (Nafa) se interprovinsiale span is oor die naweek as die kampioen van die Errol Burgers Goodwill Cup-toernooi in Belhar, Kaapstad, gekroon. Nafa het die Northern Sub­urbs LFA met strafdoele (5-4) geklop. Die telling was 1-1 ná toegelate speeltyd in die final op Ericapark. Winston Lewis (afrigter) en sy Baaise span moes twee keer uit die ashoop opstaan en met groot veggees ’n agterstand in die halfeindstryd en eindstryd uitwis om heelbo te kon eindig. Die Northern Areas se senior-span het nou sy derde Goodwill Cup-titel in die Inter-Provincial LFA se bestaan van 12 jaar gewen. Benewens die Nafa-span en Northern Suburbs, het East Londen Central, Sol Plaatje (Kimberley), Metropolitan, Oostenberg, Mandalay, Cape District en Maxwell Swartland se spanne aan dié jaarlikse toernooi deelgeneem. In die final het Northern Suburbs se span met sewe minute speeltyd oor met 1-0 voorgeloop. In daardie stadium het die gasheer na die onbetwiste wenner gelyk, maar die spelers in die rooi-en-swart het ander planne gehad. Nafa het skielik met groot druk toegeslaan en is vir sy moeite met ’n strafskop beloon. Dis suksesvol in ’n doel omskep vir die equaliser (1-1). Dieselfde het in die halfeind gebeur toe Northern Areas eers ’n agterstand van 2-0 uitgewis het om teen Cape District LFA met 2-2 gelykop te speel en die game op penalties met 4-2 te wen. Die Oos-Kaapse span verdien regtigwaar ’n pluimpie vir sy vurige comebacks, waarmee hy die Wes-Kaap se plaaslike LFA-spanne in die doodsnikke gekelder het. Winston Lewis, die breier, het sy spelers met ’n high five gelukgewens. Hy het agterna gesê: “Dat ons twee keer kon terugkom en van agter af kon seëvier, vertel die ware verhaal van ons fighting spirit en die span se houding om nooit tou op te gooi nie.” Intussen is die Northern Suburbs LFA se Keanan Adolph as die speler van die toernooi aangewys. Hy het die toekenning met trots van Clive Killian, die Oos-Kaapse president, ontvang. Wat die juniors betref, het nóg ’n Oos-Kaapse span sukses geproe. East Londen Central het die o. 14-titel gewen, terwyl Maxwell Swartland se span in die o. 12-afdeling baas was. Mandalay het die o. 16-titel verower en Oostenberg het in die o. 18-afdeling die silwerware gebuit. Dit is ook bekend gemaak dat Cape District LFA volgende jaar die gasheer sal wees om die toernooi in die Kaap aan te bied.