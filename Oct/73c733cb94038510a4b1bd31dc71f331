DAAR is behoorlik makietie gehou om die Tafelberg Aerial Cableway-maatskappy se 90ste verjaardag te vier. Talle het Vrydagaand na die FNB Portside-gebou opgeruk om dié groot mylpaal te celebrate. Wahida Parker, MD van die Table Mountain Aerial Cableway Company (TMACC), sê in die 90 jaar dat die Cableway in werking is, het die firma tot dusver 28 miljoen besoekers na Suid-Afrika se bekendste berg gelok. “Daardie mense het almal die voordeel om ons stad van heel bo van die berg af te bekyk,” sê Parker. Parker wei uit dat die verjaardag van die kabelkar baie spesiaal is, veral ná die berg se benoeming vir die wêreld se voorste toeriste-aantreklikhede op die jaarlikse World Travel-toekennings. Dié kompetisie sluit middel November. In 2011 is Tafelberg as een van die 7 Wonders van die Natuur gekies met die hulp van Suid-Afrikaners se stemme. Dié keer doen Parker ’n beroep op almal in SA om te gaan stem sodat ons die prys huis toe kan bring vir Kaapstad en Suid-Afrika. Die eerste kabelkarretjie het op 4 Oktober 1929 in werking getree. Die karretjie was van staal en hout gemaak en kon net 20 mense op ’n slag vervoer. Die karretjie het met verloop van tyd meer gevorderd geraak. Dis groter gemaak, metaalkonstruksies is gedoen, skuifdeure is gemaak, ensomeer. Die agter-agterkleinnefie van die ingenieur wat die eerste kabelkarretjie gebou het, Hartmut von Bleichert, is een van die gaste wat die geleentheid bygewoon het. Die Von Bleicherts se maatskappy het al baie kabelkarre in die wêreld gebou waarvan sommige nog niks verander het nie. “Ek is baie trots op wat my voorouers gedoen het. Hulle was almal masjienbouers,” sê Von Bleichert met ’n trotse glimlag. “Die naam staan vir gehalte-ingenieurs en baanbrekers,” voeg hy by. Die kabelkarretjie het ’n R90 special op retoerkaartjies tot 31 Oktober vir Suid-Afrikaners wat die stad van bo af wil besigtig. Mense kan ook ’n kans staan om ’n trip van R40 000 na Istanbul te wen.