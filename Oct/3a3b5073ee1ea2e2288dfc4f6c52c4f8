DAAR is tot dusver 19 mortiere in Uitenhage se Streliziadam gevind. Die polisie sê dis nog onduidelik waar die bomme vandaan kom, maar dis nie van Suid-Afrika nie. Dié dam is volgens inwoners al dekades oud en niemand weet hoe lank die bomme al daar lê nie. Hulle sê mense vang daar vis en kinders swem in die dam wanneer dit warm word. Alles het begin toe twee mense Vrydag op twee ongebruikte bomme afgekom het. Saterdag het ’n hengelaar ook ’n mortier gekry. Die dam verskaf water aan dele van Uitenhage, maar is laag weens die droogte. Dit het daartoe gelei dat die bomme gekry is. Lt.genl. Liziwe Ntshinga, provinsiale polisiekommissaris, het ’n operasie in en rondom die dam laat uitvoer. Die hulp van die polisie se bomopruimingseenheid is dadelik ingeroep om die bomme te konfiskeer en vir nóg bomme te soek. Kenners Gister het brig. Tembi­nkosi Kinana die media by die dam toegespreek. “Daar is 19 mortiere in die dam gevind. Kenners sê die toestelle­ is gevaarlike wapens wat nie gewoonlik in gemeenskappe gekry word nie. “Hulle sê ook dis iets wat in ’n militêre omgewing gevind sal word,” sê Kinana. Hy voeg by hulle kan nog nie bespiegel waar die bomme vandaan kom nie, maar die polisie ondersoek die saak. “Ons kan nie vir seker sê ons het die plek geclear nie. “Ons gaan voort met ons ondersoek en soektog.” Hy vra lede van die publiek om dadelik die polisie in kennis te stel as hulle op enige verdagte toestelle afkom. Mense moenie eens waag om daaraan te raak nie. Die parkie rondom die dam is tans nie afgebaken nie. Dit beteken enige iemand het steeds toegang tot die dam. Kinana sê hulle werk saam met die area se sekerheidsbeamptes en die Nelson Mandelabaai Munisipaliteit om die dam afgebaken te kry. Rdl. Pieter Terblanche (DA) sê die inwoners is behoorlik op hol oor dié vonds. “Daar is groot kommer onder die mense in die area. Dit gons oor die hele situasie. Patrolleer “Ek het nou met die Metro gepraat om die plek af te baken, maar dis nog nie moontlik nie, want die area is te groot met te veel ingange. “Ek sal voorstel mense patrolleer periodiek daar totdat die ondersoek afgehandel is. “Ek sal aanbeveel mense bly weg totdat ons weet wat die situasie is,” voeg Terblanche by. Die bomme se potensiële reikwydte kan eers vasgestel word wanneer die polisie die bomme behoorlik ondersoek en geïdentifiseer het. Dié ondersoek kan dalk ’n rukkie duur. Kinana sê: “Ons wil ál ons hulpbronne gebruik om seker te maak mense voel veilig. Dít is ons hoofdoel.” 