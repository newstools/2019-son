DELMORE Wilson (27), ’n getuie van ’n moord, is in ’n vermeende hit afgemaai. Wilson is ’n paar weke nadat hy in ’n skietery gewond is, koelbloedig doodgeskiet. Dié voorval het vroegoggend op 22 September naby die treinspoor in Bellville-Suid gebeur. Volgens ’n inwoner wat verkies om anoniem te bly, was Wilson en twee vriende op pad huis toe. Die jongens het vir sy twee vriende gesê “hardloop en moenie omkyk nie”. Die skietery tussen die Play Boys en die Terrible Josters gaan glo oor drug turf. ’n Roudiens is laas week vir Wilson gehou en hy word Saterdag in Oudtshoorn begrawe. Volgens sy pa, George, wil die familie nie bespiegel of dié skietery met die vorige skietery verband hou nie. ’n Hartseer George­ sê: “Ek hoop en bid net dat sy moordenaar eendag gevang sal word. “Ons weet ook nog nie wat van die vorige poging-tot-moord-saak geword het nie. “Die ondersoekbeampte het nog laas gesê hulle is besig met die ondersoek.” Wilson het ’n paar weke terug, kort nadat hy uit die hospitaal ontslaan is, aan Son oor die skietery op 7 September vertel. Dit het in Lilac-singel, Bellville-Suid, gebeur. Volgens hom het ’n cop, wat af diens was, sonder waarskuwing op hom en sy vriend Zayvyer Ruiters (19) losgebrand. Hy het vertel die cop het uit ’n grys Polo geklim en eerste vir hom geskiet en daarna twee skote op Ruiters afgevuur. Ruiters het aan sy wonde beswyk en Wilson is in die gesig gewond. Inwoners beweer Wilson is stilgemaak oor hy ’n ooggetuie was en die vermeende moordenaar-cop van Belhar kon identifiseer. Ruiters se ma, Elizabeth (41), beweer die cop wat haar seun na bewering drie weke gelede doodgeskiet het, was dronk op die moordtoneel. Volgens Ruiters het sy hom op die toneel gekonfronteer en hy het erken hy het haar seun doodgeskiet. Hy het ook na bewering die omstanders met sy vuurwapen gedreig. Niemand is nog vir die twee moorde in hegtenis geneem nie.