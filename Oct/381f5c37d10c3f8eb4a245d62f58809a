BENNI McCarthy meen sy Cape Town City-span is pap tyres – en hy kan nie sy vinger op die gat sit nie! Dis juis waarom die rekord-doelskieter van Bafana Bafana aangedui het dis hoë aspirasies vir hulle om aanspraak te maak op die Premierliga-titel. City, wat in die 10de posisie steier met 8 punte ná 7 wedstryde, is segeloos in sy laaste 6 wedstryde in alle kompetisies. Die Citizens se enigste oorwinning dié seisoen was met 1-0 oor Stellenbosch in ’n Kaapse derby vroeg in Augustus. City speel ongetwyfeld die aantreklikste en opwindendste sokker, maar is terselfdertyd gekniehalter met onbestendige uitslae. Dit is omdat City se spelers nie weet hoe om die doodskoot toe te dien nie. McCarthy, wat in sy derde seisoen is met City, beweer dis ’n “slow puncture” wat hulle aanslag die laaste ruk stuit. McCarthy sê as afrigter voer hy gesprekke met elkeen van sy spelers om vas te stel of hulle kampioen-materiaal is. “My gesprek met die spelers het te doen gehad met wat hulle graag wil bereik,” verduidelik McCarthy. “Om te challenge vir die liga is een van ons doelwitte. Maar ons het ’n bietjie van ’n slow puncture gekry. “Die span speel fantastiese sokker met ’n goeie entertaining squad en score baie goals, maar ons kan eenvoudig net nie oor die streep kom met die manier waarop ons speel nie. “So, ja, ons weet nie waar die gat is wat uitlek en die span versteur nie. “Maar ons sal daaraan werk. “Ons het wel ’n groep wat goed genoeg is om met Pirates, Sundowns, Chiefs, Wits en ander mee te ding.” Koers McCarthy sal verwag om meer geluk te hê wanneer hulle die sukkelende AmaZulu vandag in die King Zwelethini-stadion pak. Die stryd teen die segelose Usuthu kan die Kapenaars help om hulle veldtog weer op koers te kry.