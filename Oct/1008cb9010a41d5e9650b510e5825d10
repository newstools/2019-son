MARCO Matthyse, oftewel 2 Pac, is seker die bekendste gesig in Boland-klubrugby. Die aantal foto's waarvoor hy die afgelope twee naweke, tydens die halfeind- en eindronde van Boland se Uitdaagbeker, met aanhangers moes pose, het weereens bewys net hoe gewild hy is. Wat hom verder 'n huishoudelike naam maak, is dat hy week na week in sy gewilde videos op sosiale media, die sportdrag van 'n verskeidenheid Boland-klubs dra, ongeag die feit dat sy hart by Bella Vista lê. Hoewel daar spottenderwys na die Ceresiet as 'n draadsitter verwys word, wil alle klub se supporters tog hê hy moet deel van hulle wees. Daar is al verskeie kere by wedstryde klere aan hom oorhandig. Son het hom die afgelope naweek gevra hoe hy voel oor die feit dat hy die grootste naam in die Boland is. Pakkie antwoord toe: "Ek het my opgewerk. Ek is Boland se president." Davie Lawrence, bekende rugbykenner van die Boland Klubrugby-blad, beskryf 2 Pac as 'n wenner. Lawrence sê hy het die geleentheid gehad om die afgelope twee naweke tyd met hom te spandeer. "Hy is eintlik 'n baie kosbare en onskuldige outjie. Hy praat net wat op sy hart is. "As jy in die Boland van 2 Pac praat, weet almal wie dit is. "Hy is 'n huishoudelike naam in die Boland en mense gaan gaande oor hom" "Ek weet nie vir hoeveel foto's hy saam met mense tydens die uitspele gepose het nie. En hy het dit elke keer met 'n smile op sy gesig gedoen." "2 Pac is 'n wenner man. 2 Pac is 'n baas." 