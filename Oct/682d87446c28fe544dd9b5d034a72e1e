DIE ontplooiing van law enforcement op Golden Arrow-busse is tot dusver suksesvol. In September is 20 beamptes ontplooi om busroetes te patrolleer. Dié roetes is deur Golden Arrow Bus Services (GABS) gekies. Die projek word ook deur Golden Arrow en die Stad Kaapstad befonds. Beamptes het die mandaat om mense en busse te deursoek. En bushaltes word ook deursoek in die belang van die gemeenskappe se veiligheid. Gereelde patrollies vind ook plaas by sekere hot spots wat reeds geïdentifiseer is. Tot dusver is ses mense weens verskeie oortredings gearresteer. Dit sluit die besit van gevaarlike wapens en besit van dwelms in. Iemand is ook gevang wat besig was om onwettig krag te koppel. Beamptes het ook beslag gelê op ’n gaspistool, dagga, vier messe, ’n skêr en ’n bottel brandewyn. Impak In twee gevalle het beamptes passasiers en busbestuurders veilig gehou toe die busse gebreek het. Volgens JP Smith, mayco-lid vir veiligheid en sekuriteit, is die beamptes nog net ’n paar weke ontplooi, maar hulle het reeds ’n impak gemaak. “Buiten hulle veiligheidswerk help hulle ook die publiek. Hoe langer hulle hul werk gaan doen, hoe beter sal hulle vaar.” Derick Meyer, ’n hoofbestuurder van Golden Arrow, sê passasiers het positiewe terugvoer gegee. “Die terugvoer is bemoedigend en ons vra passasiers om met ons saam te werk.”