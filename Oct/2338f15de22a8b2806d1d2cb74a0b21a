DIE voormalige baas van die Valke in Mpumalanga is met R25 000 beboet nadat hy skuldig bevind is aan vyf klagte van bedrog en korrupsie. Maj. Genl. Simon Mapyane is in Mei 2013 gearresteer nadat 'n ondersoek bevind het hy het vervalsde reiseise ter waarde van R20 000 in 2010 ingedien. In een van sy eise sê hy dat hy sy eie voertuig gebruik het om 'n Valke-operasie in Ogies, Mpumalanga by te woon. Daar is egter bewys dat hy in 'n polisievoertuig gery het. Mapyane het ook kostes geëis omdat hy 'n hofsaak in Pretoria bygewoon het. Hy was egter nie gedagvaar om daar te wees nie. Mapyane is uiteindelik afgedank nadat hy in 'n dissiplinêre verhoor skuldig bevind is. Hy is in Februarie vanjaar skuldig bevind op vyf klagte van bedrog en korrupsie. Landdros Vanessa Joubert het Vrydag in die Nelspruit-landdroshof beveel dat Mapyane R5 000 moet betaal vir elke klag waarop hy skuldig bevind is. Hy is ook twee jaar tronkstraf opgelê wat in geheel opgeskort is op voorwaarde dat hy onmiddellik sy boete betaal. - News24