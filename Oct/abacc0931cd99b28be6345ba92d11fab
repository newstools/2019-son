‘MY KIND is dood en kan nie nou vir homself praat nie. Nou word hulle vir die ontploffing ge­blameer?” Susan Tandy (52) van Macassar sê sy is glad nie impressed met ’n verslag van Rheinmetall Denel Munition (RDM) waarin families oor die oorsaak van die ontploffing in 2018 ingelig word nie. Altesaam ag RDM-werknemers, onder wie Tandy se 18-jarige seun, Bradley, is op 9 September 2018 dood toe ’n helse ontploffing die aanleg geruk het. Bevindings Die ander slagoffers was die skof supervisor, Nico Samuels (41), die spanleier, Stevon Isaacs (51), en die operateurs Mxolisi Siga­dla (40), Jamie Haydricks (24), Jason Hartzenberg (22), Triston Davids (22) en Thandolwethu Mankayi (27). RDM het Woensdag die bevindings van sy ondersoek met die bedroefde families gedeel. Tandy sê pleks daarvan dat hulle nou closure gekry het, sit hulle met meer woede. Sy sê dit is bitter ontstellend dat die oorsaak van die tragedie nou voor die deur van die afgestorwe werkers gelê word. “Bradley het maar net drie maande daar gewerk toe hy sy lewe verloor het. “Ek het altyd die vermoede gehad dat RDM nie eerlik met ons gaan wees oor hulle ondersoek nie en ons vergadering Woensdag met hulle het dit bevestig. “RDM het aan ons gesê daar is ’n moontlikheid dat die werkers die stowwe verkeerd gemeng het en dít die ontploffing veroorsaak het. “Ek glo daai nie vir ’n oomblik nie. Hulle wil nou die dooies blameer wat hulself nie kan verdedig nie. “Ek glo nie vir ’n oomblik dat daai werkers so ’n fout sou gemaak het nie. “Daai Maandag het ek ’n lewendige kind werk toe gestuur. “RDM het my ’n dooie kind huis toe gestuur en nou wil hulle nie verantwoordelikheid vat vir dit wat gebeur het nie.” Lawrencia Samuels se man, Nico, was die dag supervisor. Sy sê sy aanvaar nie vir ’n oomblik RDM se weergawe van die gebeure nie. “Ons weet van beter, maar my regsverteenwoordiger het my aangeraai om vir nou nie veel te sê nie. In my opinie is RDM op soek na die easy way out. “Ons gaan beslis nie dinge so los nie en sal dit beslis verder vat.” Die ontevrede families het besluit om byeen te kom om die pad vorentoe te bespreek. RDM se groephoof, Jan-Patrick Helmsen, sê hoewel hulle ondersoek die waarskynlikste hoofoorsaak van die ontploffing bepaal het, is hulle nie by magte om die name te noem van diegene wat vir die ontploffing verantwoordelik is nie. “Die nasionale vervolgingsgesag en die departement van arbeid sal enige formele verantwoordelikheid (vir die ongeluk) toeken,” sê Helmsen. Gegrond op uitgebreide toetse, assessering en die uitskakeling van ander moontlike oorsake, is die waarskynlikste oorsaak ’n kombinasie van ’n menslike fout en die statiese elektrisiteit wat weens die tribo-elektriese effek in die grafietwolk opgebou het. Dit het tot ’n ontlading gelei en het die dryfmiddel binne die mengdrom laat ontsteek, aldus RDM se verslag. Rod Keyser, die leier van die ondersoek, sê: “Die ondersoekspan het tot die gevolgtrekking gekom dat die oorsaak ’n kombinasie was van ’n menslike fout toe ’n oormaat grafiet by die materiaal gevoeg is en ’n uiters komplekse statiese elektrisiteit-risiko wat heel waarskynlik nie deur die individue voorspel is of voorspel sou kon word nie. Gevoelens “Sover die ondersoekspan kon vasstel, is hierdie spesifieke tipe statiese risiko ’n voorheen ongeïdentifiseerde en onvoorsiene gevaar internasionaal oor die bedryf heen.” Vroeër het Helmsen die gevoelens van RDM se personeel met die families gedeel. “Geeneen van ons was voorbereid op die skielike, onverwagse verlies van hierdie voortreflike mans nie. “Ek kan my nie die omvang van u verlies indink nie en niks wat ek kan sê, sal dit beter maak nie. “Ek hoop net die bekendmaking van die bevindings sal help om ’n mate van afsluiting te bring.”