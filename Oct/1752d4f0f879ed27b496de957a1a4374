NOG ’n man is in Kleinvlei, Eersterivier, gewond – ’n dag nadat drie mans noodlottig in ’n skietery gewond is. Die man (22) is Dinsdagaand 19:30 in Arumstraat in die mond getref. Hy is met die ambulans na die hospitaal geneem. Volgens Siyabulela Malo, ’n polisiewoordvoerder, het twee onbekende mans die slagoffer genader en op hom losgebrand. Malo sê: “Die omstandig­hede rondom die voorval word nog ondersoek en niemand is nog gearresteer nie.” Intussen is die cops ook op soek na die verdagtes wat die drie mans Maandagaand in Kleinvlei koelbloedig doodgeskiet en twee gewond het. Lance Bailey (20), Sherwin Sonti (19) en Jason Jacobs (18) is doodgeskiet. Nog twee vriende is swaar gewond. Een van die gewondes, Stephen Herdien het Dinsdag ’n noodoperasie ondergaan, en gisteraand nog om sy lewe geveg. Julian Unthank, voorsitter van Kleinvlei se gemeenskapspolisiëringsforum, sê die polisie het hom aanvanklik Dinsdag ingelig dat een van die gewondes in die hospitaal afgesterf het. Unthank sê: “Dit was egter verkeerde inligting. “Die polisie het my laat Dinsdagaand weer gebel om te verwittig dat die persoon toe nie oorlede is nie. “Hy was in die teater vir ’n noodoperasie. Hy is tans in ’n ernstige toestand in die hospitaal.” Die vyf mans het by die parkie in Marsstraat gestaan en okkapyp rook toe ’n wit Quantum-taxi verby hulle ry en iemand vanuit die taxi op hulle skiet. Volgens die cops is niemand nog vir die moorde gearresteer nie.