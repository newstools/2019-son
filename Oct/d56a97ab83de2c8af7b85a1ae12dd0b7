HERSCHEL Jantjies se ster blink by die dag helderder. Rugby se wêreldbeheerliggaam, Wêreldrugby (WR), het dié 23-jarige Springbok-skrumskakel gister as een van net drie benoemings vir die toekenning van deurbraakspeler van die jaar aangewys. Dit volg ná ’n droom-seisoen vir die Stormers se buksie waarin hy hom as nr. 1-skrummie by die Kaapse streekspan gevestig het én internasionale rugby soos ’n spreekwoordelike weerligstraal getref het. Hy’t in sy debuut-toets teen Australië op Ellispark twee pragdrieë gedruk. En in Wellington teen die All Blacks het hy skitterend met Cheslin Kolbe gekombineer om in die doodsnikke ’n draw te bewerkstellig. Prestasies Die boorling van Kylemore het in die Varsity Shield naam gemaak by wyle Chester Wil­liams se UWK voordat hy laas jaar sy debuut vir die Stormers gemaak het. Sy ouers, Sammy en Adeline, bars van trots. “Ons is uiters trots op Herschel en sy prestasies en nou ook hierdie benoeming. “Dinge gebeur so vinnig. Vroeër vanjaar het hy nog daarop ge­fokus om hom op Superrugby-vlak te vestig. Nou is hy benoem vir ’n gesogte WR-toekenning,” het die trotse daddy gister aan Son gesê. “Vanoggend toe die nuus breek, kon ons net met baie dankbaarheid in ons harte na mekaar kyk met trane van blydskap wat vrylik loop.” Die Engelse vleuel Joe Cokanasiga en die Franse losskakel Romain Ntamack is die ander benoemdes. Oor Jantjies sê WR in ’n verklaring: “Min mense buite die Stormers se kamp het aan die begin van die jaar enigiets van dié buksie geweet. “Hy het hom egter met styl aan die rugbywêreld voorgestel deur twee keer te druk in sy toetsdebuut teen Australië en wéér teen Nieu-Seeland. Impak “Die 23-jarige het in almal behalwe een van SA se toetse vanjaar gespeel en veral vanaf die bank impak gemaak.” Net spelers in hulle eerste seisoen van senior internasionale rugby kom in aanmerking vir die toekenning.