TOKIO. – Al speel Herschel Jantjies die naweek in die grootste game van sy loopbaan, is hy vol vertroue daar lê nog groter uitdagings vir hom voor. Suid-Afrika kom dié naweek in een van die kwarteindstryde van die World Cup te staan teen die gasheerland, Japan. Dié Springbok-skrumskakel het gister hier oor die kragmeting by die spanhotel gesê: “Ja, Sondag gaan definitief ’n grote wees. “Ons wil Sondag deurkom. Hopelik is dit nie die grootste game van my career nie. Ek glo ons kan verder gaan en dan is die final die grootste game van my loopbaan.” Die 23-jarige van Kyle­more voel egter dit gaan nie maklik wees nie, veral omdat die Bokke die begeesterde tuisskare se harte sal moet breek om hulle doelwit te bereik. “Dit is ’n moeilike situasie. Ek dink nie jy kan jouself daarvoor voorberei nie, want dit gaan stampvol wees. “Dit gaan uiters belangrik vir ons wees om net in die oomblik te bly en nie dat dit enigeen van ons negatief affekteer nie. “Die moeilikste ding gaan wees om op die veld te kommunikeer, maar ek is vol vertroue ons sal ’n teenvoeter daarvoor uitwerk. “Japan speel ’n baie vinnige brand van rugby. Dit gaan belangrik vir ons wees om nie ons cool te verloor nie. “Ons moet net seker maak ons hou by wat vir ons die beste werk. “Hopelik kan ons hulle vinnige tempo tot niet maak sodat dit in ’n goeie dag vir ons uitdraai,” het Jantjies bygevoeg.