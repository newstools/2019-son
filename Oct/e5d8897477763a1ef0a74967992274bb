NEIL Powell (afrigter) se Blitsbokke hervat hul voorbereiding vir die World Series die naweek wanneer hulle aan die Athlete’s Factory sewestoernooi in Chester in Engeland deelneem. ’n Span met ’n mengsel van jeug en ervaring het verlede naweek aan die Safari 7's-toernooi in Nairobi in Kenia deelgeneem en heel skaflik gevaar. Die Blitse, onder leiding van Renfred Dazel, normaalweg die span se hulpafrigter, het in die eindstryd vasgeval. Powell is hierdie naweek terug om sy span te lei wat met hope ervaring spog. Die SA Sewesspeler van die Jaar, Dylan Sage, lei die span wat ervare sewessterre soos Rosko Specman, Ruhan Nel, Seabelo Senatla, Justin Geduld en Chris Dry insluit. Daar moet ook onthou word dat Sage en Specman (Bulls) asook Senatla en Nel (Stormers) terugkeer na die sewes circuit ná die viertal hulle vanjaar grotendeels op vyftienmanrugby toegespits het. “Hulle het almal weer goed ingeskakel maar dit sal hul eerste toernooi terug wees. Dit sal goed wees om hulle weer by ons te sien inskakel. Dit sal nie net vir my ’n geleentheid gee om te sien waar hulle is op die oomblik maar terselfdertyd vir die individue ook kans gee om te kyk waar hulle kan verbeter,” aldus Powell. Die HSBC World Rugby Sevens reeks skop in Desember af met toernooie in Dubai en Kaapstad. Die naweek se toernooi in Chester sal aan Powell die geleentheid gee om te sien hoe die Blitse as ’n groep vorder. Die Blitsbokke is saam met Engeland, Spanje, Hong Kong en die Rambling Jesters in 'n groep geloot. Amerika, Ierland, Frankryk, Nigerië en Jamaika is in die ander groep. Vrydag 25 Oktober: 15:00 - SA teen England 17:40 - SA teen Spanje 20:40 - SA teen HongKong Saterdag 26 Oktober: 11:40 - SA teen Rambling Jesters Blitsbokke se span: Chris Dry, Christi Grobbelaar, Dylan Sage (k), Zain Davids, Ryan Oosthuizen, JC Pretorius, Selvyn Davids, Rosko Specman, Justin Geduld, Kurt-Lee Arendse, Seabelo Senatla, Ruhan Nel, Muller du Plessis. 