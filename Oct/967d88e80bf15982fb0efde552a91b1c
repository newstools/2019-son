HY GAAN die undertaker wees by die begrafnis van die Demokratiese Alliansie. So grap die deurwinterde politikus en voormalige Wes-Kaapse premier Peter Marais. Marais het vandeesweek ook stamps opgeplak oor die turmoil wat tans in die DA heers ná die bedanking van die DA-leier, Mmusi Maimane. Maimane het die handdoek ingegooi kort ná die bedanking van die DA-burgemeester van Johannesburg, Herman Mashaba. Marais het in die landwye verkiesings in Mei ’n politieke comeback gemaak en is tans die verteenwoordiger van die Vryheidsfront Plus in die Wes-Kaapse paralement. Hy het gesê: “Nee, man. Ek het dan nog gedink ons gaan die DA begrawe, maar daai ouens is tans kliphard besig om hulleself te be­grawe. Die DA het allerhande eksperimente probeer. Verwerp “Eers is daar ’n hartoorplanting probeer op die ou Nasionale Party deur die DA te vorm. “Toe probeer hulle ’n kopoorplanting doen deur Mmusi Maimane as leier te verkies, maar die liberale liggaam het hierdie kop verwerp.” Marais sê die DA gaan seker nou weer kliphard vry na bruin kiesers om sy bas te red. “Maar bruin mense is nie dom nie. Maimane het hom vasgeloop teen die liberales wat nie groepregte wil erken nie en net erkenning wil gee aan die regte van individue.” Maar sal die oom tee saam met merrim Helen Zille gaan drink as sy hom sou nooi? “Ek sal gaan, ja. Maar ek sal my eie tee en suiker saamvat. “Ek dink nie hulle (die DA) sal my nooi om weer by hulle aan te sluit nie, want ek was vanuit die staanspoor gekant teen die vorming van die DA. “Die DA is nou besig met sy eie Daxit, soos die Britte se Brexit. Dit is ’n failed alliance, want ons as ’n nasie moet mekaar vind oor beleid en nie oor ras nie.”