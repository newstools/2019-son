DIE polisie in Cradock ondersoek twee moorde wat die laaste dae daar gepleeg is. Die eerste moordsaak is Sondagoggend geopen en die tweede een Maandagoggend, sê kapt. Lariane Jonker, ’n polisiewoordvoerder. In die eerste voorval het ’n polisiebeampte 08:40 op pad werk toe gesien ’n persoon lê langs ’n muur buite ’n tavern in Crosstraat. By nader ondersoek het die beampte gesien dit is die liggaam van ’n vrou wat verskeie steekwonde aan haar bolyf opgedoen het. In die tweede voorval is die liggaam van ’n man Maandag in ’n oop veld langs die N10 gevind. Hy het op sy maag gelê en is vermoedelik met klippe doodgekap. Enigeen met inligting oor dié moorde word versoek om hulle naaste polisiestasie te kontak. Die name van die oorledenes word weerhou totdat hulle naasbestaandes van hulle dood in kennis gestel is.