“EK HET gesien hoe klein Jeremiah bewe en hom in ’n bolletjie oprol.” Aan die woord Dinsdag in die getuiebank van die Kaapse hooggeregshof was Ameerudien Peters. Hy en Jeremiah Ruiters se ma, Abigail Ruiters, word van die laitie se moord aangekla. Peters het getuig oor die dag toe die 17 maande oue Jeremiah dood is. Sussies Hy is op 12 Junie 2017 in die Factreton Kliniek dood verklaar nadat Peters met hom daar opgedaag het. Peters en Abigail staan ook tereg vir die mishandeling van Jeremiah se twee ouer sussies. Alan Koester, Peters se regsverteenwoordiger, het dit aan sy kliënt gestel die bewering is dat hy Jeremiah vermoor het. Peters het dit ontken. “Ek verstaan die bewerings teen my. Ek het alles vir Abigail se drie kinders gedoen. Alles in my mag,” het hy geantwoord. “Ek het hulle eerste in my lewe gesit.” Koester het Peters gevra of hy Jeremiah vermoor het. “Nee, ek het nie,” was sy antwoord. Toe het Koester gevra: “Daar is bewerings dat jy Jeremiah verkrag het.” Peters het sy oë toegemaak en ’n gelaaide stilte het gevolg. Toe antwoord hy: “Nee, ek het nie.” Peters het getuig hy het op dié dag saam met Abigail gestap sodat sy ’n taxi werk toe kon kry. Hy is daarna terug huis toe en die meisiekinders, Kiana en Zara, het chips en lekkers gevra. “Ek het vir hulle gesê hulle ma het geld gelos en ek sal vir hulle winkel toe gaan. Ek is winkel toe en het ’n vriend daar gekry,” het Peters verduidelik. Skoonmaak “Ons het 10 minute oor die skietery in die gebied gepraat. Dis toe dat ek dink aan die drie kinders by die huis. Ek het die goed gekoop en is weg.” Volgens Peters het hy die lekkers aan Kiana gegee en sy het dit met Jeremiah en Zara gedeel. “Ek het vir Kiana gesê ek gaan die voorkamer begin skoonmaak en ná dit het ek na die slaapkamer gegaan en hulle bed begin regmaak,” het hy vertel. Peters het verder getuig die kinders het gesê hulle is honger en hy het vir hulle toebroodjies gemaak en vir Jeremiah ’n bottel gegee. “Ek het vir hulle gesê ek gaan die movie pause en Kiana het gesê: ‘Daddy, it’s almost finished.’ Ek het belowe ek sou dit nie afsit nie en hulle kan in die kamer bly. “Ek het toe vir hulle gesê ek gaan vir Jeremiah aan die slaap maak.” Hy het verduidelik toe Jeremiah aan die slaap was, het hy hom geskuif na die bed waarop sy susters gelê het en toe die beddegoed van die een bed verwyder. Hy het getuig toe hy omdraai, het hy gemerk Jeremiah lê nie soos normaalweg nie. “In daai oomblik het ek nie geweet wat om te doen nie. Hy het swaar asemgehaal,” het Peters getuig. Hy het gesê hy het die kind opgetel en by die huis uitgestorm na die kliniek toe. “Net voordat ons by die hoek by die moskee gekom het, toe val ek met Jere­miah. Ek het bo-op hom geval. “Hy het onder my uit gerol en in die ditch by die pavement gelê. Ek het hom opgetel en verder gehardloop.” Peters het verder getuig hy het by die kliniek om hulp gesmeek. Hy het bygevoeg dat hy Abigail toe oor Jeremiah ingelig het. “Sy het sowat 10 minute later opgedaag.” Die saak gaan vandag voort.