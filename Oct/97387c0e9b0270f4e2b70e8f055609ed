SUKSES word gebou op toewyding, dissipline en vasbyt. Vra maar vir Deon Plaatjies, afrigter van McGregor se rugbyspan. Toe Plaatjies genader is om die span dié seisoen in die Bolandse Eerste Liga af te rig, was dit maar ’n gesukkel. Min spelers het vir oefensessies opgedaag. Maar die ervare breier wat voorheen St. George’s in die Westelike Provinsie se Super­liga afgerig het, het volhard. Saterdag kon die projekbestuurder van die Vrolijkheid-natuurreservaat in die Breë-Langeberg-streek nie sy trots verberg nie. Sy span is as die streek se Uitdaagkampioen van die 2019-seisoen gekroon. McGregor het Young Blues in die eindstryd in die Boland-stadion in Wellington met 27-20 geklop. Nou moet Plaatjies-hulle gereed maak om saam met die groot kanonne in die Groot Uitdaagbeker te gaan meeding. Plaatjies sê: “Dit is great om as kampioen gekroon te word. Die sukses is gebou op dissipline en om te volhard met ’n plan ongeag die struikelblokke. “Daar was weens verskeie redes soms min spelers by oefeninge, maar ons het nooit fokus verloor nie.” Plaatjies sê die plan is nou om hulle diepte te versterk sodat hulle behoorlik in die Groot Uitdaag kan meeding. Streek Uitdaag: McGregor 27, Young Blues 20. Community Shield: Buffelsjag 27, Evergreens Wellington 25. Eerste Liga: Alberts 32, Evergreens Grabouw 29.