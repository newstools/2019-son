DIE Canal Walk-winkelsentrum in Century City het Saterdagaand soos ’n aksiefliek gelyk toe laities mekaar op die roltrappe getakel het. ’n Video van die fight het soos ’n veldbrand op sosiale media versprei. In die video is daar twee groepe wat mekaar aanrand. Die groep wat onder by die roltrappe staan, gooi ’n inkopie-mandjie na ’n jong. ’n Trollie word dan teruggeslinger. Van die jongens het in die middel van die roltrappe afgeslide en hier en daar ’n skop of hou ingekry. Gavin Wood, uitvoerende hoof van Canal Walk, sê die fight het onder jongens uitgebreek toe hulle 23:00 gevra is om die mall te verlaat. “Hulle het geweier om die plek te verlaat en het gewelddadig geword. “Van hulle het die wagte aangeval terwyl hulle uitbegelei is.” Mihlali Majikela, ’n polisiewoordvoerder, sê die Milnerton-polisie is gebel. het die klagte bygewoon. “Daar word beweer dat ’n groep jong mense in ’n geveg met ’n sekerheidswag betrokke was. Twee sake van aanranding is geopen.” Sy sê die omstandighede rondom die voorval word nog ondersoek. Niemand is in hegtenis geneem nie. ’n Ingeligte sê dit was “die tipiese back-to-school Saterdagaand vibe”. Laities het na bewering voorheen dié aande by GrandWest Casino ge­spend, maar die sentrum het dié kuiery gestop. Daarom kuier die jongelinge nou by Canal Walk. Wood sê hulle gaan die reg van toegang voorbehou vir almal wat hulle wangedra. “Die sentrum het ’n zero tolerance-beleid daarvoor. Dit is vir ons belangrik om ’n veilige omgewing vir al ons besoekers te hê.” Hy sê die sentrum werk saam met die polisie in die ondersoek na die voorval.