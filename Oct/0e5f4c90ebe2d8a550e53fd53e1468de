MATT Proudfoot en die Bokke staal hulle vir ’n groot aanslag van Wallis se voorspelers. Suid-Afrika kom Sondag in die Yokohama-stadion in ’n halfeindstryd van die World Cup teen Wallis te staan. Proudfoot, die Bokke se voorspeler-afrigter, sê hulle het groot respek vir Wallis. Dié land is tans derde op die wêreldranglys en is boonop dié jaar se Sesnasies-titelhouer. “Hulle spog met een van die mees ervare toetskapteins in Alun Wyn Jones,” het Proudfoot gesê. Hy kom al baie lank aan. Die pak voorspelers is ook die kern van die Britse en Ierse Leeus se pak wat Nieu-Seeland aangedurf het. “Om Nieu-Seeland toe te gaan en ’n toets daar te wen, moet jy beslis ’n formidabele span wees.” Suid-Afrika het teen Japan ses voorspelers op die plaasvervangerbank aangewend. Volgens Proud­foot het hulle nog nie besluit of hulle weer so gaan maak nie. “Ons kyk na spesifieke rolle vir hulle plaasvervangers. “Dit is ’n baie belangrike aspek van moderne rugby. “Ons sal eers kyk na die bedreiging wat Wallis se pak voorspelers inhou. Daar was tot dusver verskillende redes om die ses-twee-split vir verskillende opposisie te kies. “Ons sal weer daarna moet kyk voor die spankeuse. Beserings en die manne se fisieke toestand sal dit bepaal.” Besluite Teen Japan het die Bokke met ’n rolmaalbeweging van sowat 40 m vorendag gekom wat tot ’n drie vir die skrummie, Faf de Klerk, gelei het. Proudfoot sê as breier het dít hom confidence gegee. “Die spelers neem die besluite. Die feit dat die spelers probleme op die veld kan oplos, is baie bevredigend. “Dit is uitkloprugby en die opposisie gaan altyd verskillende uitdagings stel.”