DIE kampioen van die Boland se Groot Uitdaagbeker (GUB) word vandag bepaal. Saldanha pak Caledon in die eindstryd in die Boland Stadion in Wellington. Die Baaienaars het Saterdag die aanslag van Roses afgeweer. Darling het in die ander halfeindstryd teen Callies les opgesê. Handskoen Die meeste kenners reken die Weskussers is die guns­teling. Maar dít sal Callies soos ’n handskoen pas. Die manne van die Overberg het reeds drie streekwenners – Worcester Villagers, Hamlet en Darling – in die Top-12 geklop. Hulle sal graag die Overberg se tweede GUB-kampioen wil wees nadat Hawston die titel in 2016 gewen het. Emile Booysen, ster-vleuel en kaptein van Saldanha, gee toe Caledon is ’n onbekende faktor. “Ons weet nie juis veel van hulle nie, maar hulle lyk na ’n goed gebalanseerde span met goeie forwards wat die backs in staat stel om die bal rond te gooi,” reken hy. Die 31-jarige Wellingtonner het Saterdag kort voor rustyd teen Roses gaan druk en ook later ’n game-changing breekslag gemaak wat die wind uit Roses se seile geruk het. “Roses was net nóg ’n span wat ons moes klop op pad na die final. Ons het geweet dis ’n goeie span ten spyte van sy nederlae in die liga. Ons het 13-3 agter geloop, maar ek het my boys gevra om kalm te wees en composure te toon en ons het altyd geglo dat ons dit sal deurhak,” aldus Booysen. Hy het ook bevestig dat Divan Jos­hua (haker) se stamp teen die kop nie ernstig was nie en dat hy sal speel. Aan Callies se kant sal Saldanha die groot baldraers Stephan Fourie (haker) en Carl Swarts (stut) agter die voordeellyn moet stuit. Dit terwyl PJ Bester (binnesenter) en die opwindende Lorenzo Swart (heelagter) Saldanha agterlangs sal beproef. Eerste Liga-finaal: 11:00 – Alberts t Evergreen, Gemeenskapskild-finaal: 12:50 – Buffeljags t Evergreens Wellington, Streek Uitdaag-finaal: 14:40 – McGregor t Young Blues, Groot Uitdaag-finaal: 16:30 – Caledon t Saldanha.