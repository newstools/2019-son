DIE Southern Kings het gedink dis ’n goeie ding om die Glasgow Warriors nou aan te vat, maar dis dalk te laat. Skotland is ’n ruk terug uit die Wêreldbeker-rugby in Japan geskop. Baie van Glasgow se Internasionale spelers kan dus Saterdag in Scots­toun teen die Kings uitdraf. Gretig Glasgow se hulpafrigter, Kenny Murray, sê die Inter­nasionale spelers het al saam geoefen. Hulle is gretig om te speel. “Van die internasionale spelers het verlede week geoefen. Ander het in die week teruggekom,” sê Murray op Glasgow se webwerf. Dit sal die eerste wedstryd dié seisoen wees dat Glasgow van sy internasionale spelers sal kan gebruik. “Ons het spelers soos die Horne-broers (George en Peter), George Turner en Adam Hastings wat die naweek beskikbaar sal wees.” Die Kings se breier, Robbi Kempson, het voor hulle toer gesê hulle teiken Glasgow. Met net een oorwinning in vier wedstryde is dit duidelik waarom hy so gesê het. Maar as die Skotte se sterre terug is in die span, gaan dit nie so maklik wees nie. Hoewel die Kings nog geen oorwinning behaal het nie, is Murray versigtig vir wat die Suid-Afrikaanse span kan oplewer. Hy het gesê: “Ek het nogal baie gewerk gedoen om die Kings te analiseer. “Ek moet sê: Hierdie seisoen is hulle aanval uit­stekend.” Murray is nie verkeerd nie. Die Kings het reeds 10 drieë gedruk. Die span is boonop baie gevaarlik van lynstane af. “Hulle het verlede week teen Benetton 30 punte behaal. So, ons weet dit sal ’n moeilike wedstryd wees. “Ons sal definitief op ons beste moet wees, want hulle het baie goeie aanvallende spelers. “Glasgow wil nie dié week verskonings maak oor spelers wat as gevolg van die Wêreldbeker nie hier was nie. Ons wil dinge regstel.”