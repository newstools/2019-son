’N PATRIOT in murg en been. Pieter Ernest Lourens is ’n toegewyde onderwyser, ’n legendariese en lojale rugbyspeler en ’n gifbek-sportadministrateur. Die 63-jarige Lourens se naam is 107 keer as kranige slot as lid van die Bolandse Rugbyspan in die oud-Saru aangeteken. Hy het ook twee keer vir die Saru-span uitgedraf. “Ek het my debuut vir Boland in die SA Beker-eindstryd teen Tygerberg in 1978 op City Park gemaak. Ons het egter met 0-5 verloor,” vertel hy. Groen Die onderhoud in sy kantoor by die Laerskool William Lloyd in die Paarl waar hy reeds 29 jaar al die prinsipaal is, word telkemale onderbreek. Lede van sy personeel kom groet hom met smiles en kyk hom van kop tot toon ’n bietjie snaaks aan. “O, dit gaan oor die groen baadjie wat ek nou dra,” sê hy vinnig. “Meneer dra ’n groen baadjie vandag. Is meneer nie meer (stilte en handgebaar)?” vra ’n personeellid. Lourens glimlag breed. “Nee, ek is nie ’n Springbok- ondersteuner nie,” antwoord hy. So, waarom ondersteun hy dan die All Blacks? “Dit is eenvoudig. Ek is van jongs af ’n aanhanger van die All Blacks. Dit gaan niks oor my lojaliteit aan die land nie. “Bevraagteken mense wanneer ’n oorsese afrigter van ander lande oor en weer nasionale spanne afrig? Soos byvoorbeeld die oud-All Black-speler wat die Japanse span afrig?” vra hy. Lourens sê hy het sy rug in 2006 op die land se rugby gedraai ná ’n saak in die hooggeregshof. Volgens Lourens het die Boland-skolesportvereniging (BSSA) die model C-skole hof toe gesleep. “Die finale hofbeslissing was in die guns van BSSA. Wat my teleurgestel het, was die feit dat die Boland Rugbyunie ons nie ondersteun het nie. “Al wat ons wou hê, is dat die skole soos Boys’ High, Gim en Landbou in die Boland rugby moet speel,” verduidelik hy. Opstaan Is dit waarom talle hom as omstrede beskou? “Wanneer dit kom by transformasie en gelyke geleenthede vir ons jeug en leerders, is daar geen kompromie nie. “As jy my dan as omstrede wil beskryf wanneer ek vir die regte van ons kinders wil opstaan, so be it.” Vir diegene wat sy lojaliteit bevraagteken, trek hy ’n foto nader wat hy met Wayde van Niekerk by die 2017-Wêreldbyeenkoms in Londen geneem het. Hy was bestuurder van die na­sionale atletiekspan toe Van Niekerk silwer- en goue medaljes gewen het. Lourens voeg by: “Die transformasieproses van atletiek in die Boland was net so ’n pynlike proses wat ook in die Kaapse hooggeregshof afgespeel het.” Die Boland-atletiekfederasie was in konflik met die Universiteit Stellenbosch (Maties-atletiekklub), wat ná 1994 geweier het om deel van Boland-atletiekfederasie te word, maar deel van Westelike Provinsie Atletiek wou bly. Die Boland-atletiekfederasie het uiteindelik die stryd gewen. Lourens sê hy en Armien Dharsay het die eenwordingsproses in die Wes-Kaap gelei, terwyl hy en prof. Michael le Cordeur saam die laerskole en hoërskole se voorsitters was. Hy het op ’n baie jong ouderdom by sportpolitiek betrokke geraak toe hy by die Boland Sports Council saam met Roland en Patricia Bastian, Joey Sitzer en Harry Hendricks aangesluit het. Só, wat is die pad vorentoe vir hom? Hy rol sy duime oormekaar voor hy vinger wys na die stoel agter sy lessenaar in sy kantoor. “Ek het ná 39 jaar in die onderwys nie meer baie tyd oor nie. Maar wat sport betref, gaan die struggle voort. “Ek gaan my dan voltyds toespits op skole-atletiek en om geleenthede vir alle kinders te skep. “Ek kan met trots sê in die Boland is daar nie swart of wit kinders nie. Ons spanne word lank reeds op meriete gekies.”   