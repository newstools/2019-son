DIT is beslis nie die ideale begin vir die meerdaagse veldtog wat coach Ashwell Prince wou gehad het nie. In dié nasionale stryd wat op die City Oval in Pietermaritzburg voortduur, moet die Dolphins hulle eerste beurt Woensdag op 325/9 kom voortsit. Maar nou stuur sake op ’n onbesliste uitslag af. Die tweede dag se spel is Dinsdag weens reën afgelas. Die tuisspan se 23-jarige Grant Roelofsen het sy sesde honderdtal in eersterangse krieket behaal toe hy 133 aangeteken het. Andile Phehlukwayo, wat Dinsdag saam met Roelofsen die beurt kom voortsit het, het 10 grenshoue en ’n ses in sy haastige beurt van 67 lopies gemoker. Hy was die Cobras se blitsbouler Dane Paterson (3/78) se derde slagoffer. Nandre Burger (2/55) en Jason Smith (2/44) het elk ook twee paaltjies platgetrek. Begrawe Maar dit blyk dat die City Oval soos ’n begraafplaas vir Prince en sy span word. Laas seisoen is die Cobras se hoop om die meerdaagse titel te lig hier begrawe. Die Cobras was toe in ’n gunstige posisie om die laaste wedstryd van die seisoen teen die Dolphins te wen. Maar die kolwersparadys se toestande het die tuisspan gehelp om vas te skop en sodoende ’n onbesliste uitslag af te dwing. En nou lyk dit asof die Cobras se frustrasies weer gaan verdiep. Die Wes-Kaapse streekspan het boonop hulle eerste wedstryd van die seisoen teen die Lions verloor.