DIS weer tyd om ’n glimlag op iemand se gesig te sit. Vandagis Wêreldglimlagdag. Operation Smile South Africa (Ossa) help kinders en grootmense se misvormde gesigte herstel. Ossa het nou al 100 chirurgiese operasies gereël wat weer ’n glimlag op voorheen gebroke gesigte gesit het. Altesaam 120 mediese vrywilligers, 350 nie-mediese vakleerlinge en ander­ gesondheidswerkers snoer hul kragte saam om te help. Mense met defekte aan die gesig, soos ’n haaslip of gesplete verhemelte, word geopereer om hulle gesig te fix. Lauren Bright, ’n Ossa manager, sê dis nie altyd maklik om mense met misvormde gesigte op te spoor nie. “Daar is nie genoeg bewusmaking nie. “Finansiële sorge en ’n stigma in gemeenskappe is groot struikelblokke. “Ons het vanjaar 110 pa­siënte in Mosambiek gescreen en selfs dít was ’n groot prestasie.” Om met splete in die gesig gebore te word is wêreldwyd die derde grootste geboortedefek. Woensdag het die celebs Jarrad Ricketts en Katlego Maboe in Kleinbaai op Bloubergstrand gehelp om World Smile Day te promote. Hulle het gaan kyk hoe die sandkunstenaar Michael Myekwa ’n gesig in die sand bou. Myekwa kom oorspronklik van Oos-Londen en het van kleins af al geleer om gesigte en beelde van sand te maak. “Ek wil graag ’n plek hê waar ek kan werk,” sê hy. “In die buiteland is die sand sculptures baie gewild en mense maak geld daaruit. “Ek wil graag dié vaardigheid vir almal wys.” Ossa gaan van 7 tot 11 November in Witbank, Mpumalanga, 30 pasiënte met gesigdefekte screen. Hulle operasies sal dan in Februarie 2020 gedoen word.