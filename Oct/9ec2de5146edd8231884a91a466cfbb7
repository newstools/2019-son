SHIZUOKA. – Tito Tebaldi, Italië se skrumskakel, sê hulle sal sy eweknie van Suid-Afrika, Faf de Klerk, fyn moet dophou. Dít is wanneer dié twee spanne mekaar hier in die Ecopa Stadion in ’n beslissende groep B-kragmeting die stryd gaan aansê. Tebaldi is bewus van die bedreiging wat De Klerk agter die oond inhou. Hy sê: “Faf handhaaf tans ’n uitstekende peil. Hy bring baie energie en maak altyd ’n groot impak op die verdediging en aanval. Hy is ’n speler op wie ons ’n oog moet hou. Dit gaan beslis ’n groot uitdaging vir my wees.” Die 32-jarige veteraan van 34 toetse sê dit is belangrik vir hulle om die game met die regte ingesteldheid te be­nader. “Om gespanne op die veld te gaan, sal nie goed wees vir ons nie. Ons sal gefokus wees, maar nie gespanne nie. Ons speel al jare. Dit is die soort game waarvoor ons al jare wag. Ons gaan dus seker maak dat ons alles gee,” het hy vasbeslote gesê. Giampiero de Carli, Italië se voorspeler-afrigter, sê hulle het nie spesiale planne vir Suid-Afrika gemaak nie. Voorbereid “Om eerlik te wees: Wanneer jy spesiale planne wil maak, wys dat jy reeds bekommerd is. Ons het dit nie gedoen nie, want ons wil nie ekstra druk op onsself plaas nie. “Ons het net seker gemaak dat ons goed voorbereid is.” Luca Bigi, Italië se haker, sê hulle berei al byna vier jaar voor vir dié game. Hy is uiteraard in sy noppies om weer in die beginspan te wees. Die 28-jarige van Benetton weet wat om van die Bokke te verwag “Ek weet waartoe hulle in staat is. Ek het twee jaar gelede teen hulle gespeel toe hulle ons met 35-6 geklop het. “Met vasbeslotenheid en die regte houding behoort ons baie kompeterend te wees,” het hy bygevoeg.