'N 38-JARIGE man wat 'n polisieman in die Noord-Kaap met 'n swaard doodgesteek het, is na 'n soektog van ses maande gearresteer. Hy het na bewering vir sers. Nontombi Hope Manie (29) op 2 Maart vanjaar doodgesteek. Manie het 'n geleentheid in Surrender Hill bygewoon waar 'n bakleiery uitgebreek het. Lynda Steyn, 'n polisiewoordvoerder, sê die Valke se eenheid teen georganiseerde misdaad het die verdagte in samewerking met die blitspatrollie, die polisie in Kuruman en die buurtwag vasgetrek. "Die verdagte se foto's is wyd op verskeie sosiale media-platforms versprei wat daartoe gelei het dat die publiek inligting verskaf het rondom waar hy hom bevind," sê Steyn. Die man word deur 'n klag van moord in die gesig gestaar en sal binnekort in die Kuruman-landdroshof verskyn. - News24