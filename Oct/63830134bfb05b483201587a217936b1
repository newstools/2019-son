YOKOHAMA. – Die tweestryd tussen die agstemanne behoort een van die groot hoogtepunte van Saterdag se World Cup final tussen Suid-Afrika en Engeland te wees. Duane Vermeulen van die Bokke is 1,93 m lank en weeg 117 kg, terwyl sy eweknie by Engeland, Billy Vunipola, 1,89 in sy rugbystewels staan en die skaal op 130 kg laat kreun. Albei is bekend vir hulle fisieke inklimspel, vermoë om die bal sterk te dra, rotsvaste verdediging, deftige vaardighede en vermoë om die bal te gaps. Oor die bedreiging wat Vunipola inhou, het Vermeulen aan Son gesê: “Ja, ek het al ’n paar games teen hom gespeel. Hy is regtig ’n baie goeie ou. Hy is ’n groot baldraer en ’n fantastiese balspeler.” Vermeulen glo Engeland gaan dieselfde benadering volg as wat hom sukses besorg het in Saterdag se sege van 19-7 in die halfeindstryd teen die All Blacks. “Hulle was baie fisiek en spog met ’n fantastiese verdedigingstelsel. “Hulle was in die kol met hulle taktiese skoppe. “Dit gaan beslis vir ons moeilik wees. “Ons het vanaand (Sondag) dieselfde ervaar teen Wallis, wat ons met hulle taktiese skoppe onder druk geplaas het. “Hopelik kan ons vandeesweek goed daarvoor voor­berei.” Volgens Vermeulen gaan die lynstane ook deurslaggewend wees. “Maro Itoje is ’n slim speler wat weet hoe om spanne in die lynstane onder druk te plaas. Ek glo egter ons lynstane was tot dusver een van ons groot sterk punte. “Met Eben (Etzebeth), Lood (de Jager), Franco (Mostert) en RG (Snyman) behoort ons genoeg skietgoed te hê om die Engelse in daardie aspek van die spel te neutraliseer.” Die 33-jarige veteraan van 52 toetse glo die Springbokke sal opgewasse wees vir die fisieke aanslag van die Engelse. “Die All Blacks speel ’n ander soort game. Hulle hou daarvan om met die bal te hardloop en is baie goed met omgekeerde besit. Teen Engeland gaan dit ’n battle van die voordeellyn wees. Engeland het ’n uitstekende verdedigingstelsel. Ons is egter trots op ons eie defence.”