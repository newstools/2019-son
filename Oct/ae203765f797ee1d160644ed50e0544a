JAMIE Joseph, afrigter van Japan, is lekker de moer in vir die media by vanjaar se Rugby World Cup. Volgens Joseph grens stories rondom sy span se suksesse as gasheer meer aan die negatiewe kant. Die Brave Blossoms het drie van hul vyf wedstryde tot dusver gewen en kom Sondag in 'n decider teen Skotland te staan. Die wenner sal vir die kwarteindronde van die jaar se skouspel kwalifiseer. Japan kon nog nooit die kwarteindronde haal nie. In 2015 het hy baie naby daaraan gekom deur drie games - waarvan een teen die Springbokke - te wen. Die tekort aan bonuspunte en 'n nederlaag teen die Skotte het hom die eerste span in die toernooi se geskiedenis gemaak om net een game te verloor en nie die kwarteindronde te haal nie. Vanjaar het die Japannese weer vir 'n opskudding in hul groep gesorg deur een van die groot favourites Ierland te klop. Maar Joseph meen sy span word nog gesien as een van die minnows ondanks die feit dat hulle begin wys Japan kan met die res van die wêreld meeding. "Die laaste paar dae se stories wat ek gelees het minag ons suksesse en die belangrikheid van Sondag se game," het Joseph op 'n nuuskonferensie oor die kragmeting met die Skotte gesê. "Ons het drie keer gewen en is in 'n gunstige posisie in ons groep (A). Ek wil almal net herinner dit was geen vloekskoot nie. Daar was harde werk ingesit deur verskeie mense. "Die span was in 'n oefenkamp vir 214 dae dié jaar... ons is 'n amateurspan. Dit beteken die manne word maar $100 per dag betaal. Nou kan julle manne die wiskunde gaan doen en dit met ander lande (se budgets) vergelyk." Volgens Joseph is die storielyn wat deur sekere sektors van die media geskets word een van 'n Japannese span wat desperaat is om nie soos Engeland in 2015 verneder te word deur in die groepfase uitgeskakel te word nie. Hy het ook na Skotland gekap. "Die groot verskil tussen ons en Skotland is dat ons aangespoor en ondersteun word deur die hele land. My span se motivering is om iets groot te vermag en nie vernedering te vermy nie," het Joseph gesê. Intussen is daar verskeie permutasies vir Saterdag en Sondag se oorblywende games in Groep A: 1. As Skotland met 'n bonuspunt (vier drieë) wen en Japan kry nie minstens twee bonuspunte (vier drieë en om met minder as sewe te verloor) as hulle verloor nie, sal die Skotte die kwarteindronde haal. Skotland sal dan die All Blacks in die kwarteindronde pak met Ierland wat as wenner van die groep teen die Springbokke te staan sal kom. Ierland moet egter Saterdag vir Samoa met 'n bonuspunt wen. 2. Daar is 'n goeie kans dat die wedstryd afgelas sal word weens 'n tifoon. Japan en Skotland sal dan elk twee punte verdien met Japan wat as die tweede beste span uit sy groep vir die kwarteindronde kwalifiseer. Japan sal dan die All Blacks (wenner van Groep B) in 'n kwarteind pak. Ierland moet egter Saterdag se wedstryd teen Samoa met 'n bonuspunt wen. 3. Japan wen die wedstryd en eindig bo in sy groep en pak die Springbokke (tweede in Groep B). 4. Ierland verloor Saterdag teen Samoa met twee bonuspunte en kwalifiseer steeds vir die kwarteindronde. Al tel Skotland twee bonuspunte op vir 'n verloor teen Japan. 5. Ierland verloor Saterdag teen Samoa sonder om 'n bonuspunt te verdien met Skotland wat twee bonuspunte in sy verloor teen Japan verdien.    