EDDIE Jones, afrigter van Engeland, was toe reg. Die druk van rugby se World Cup ’n derde keer agtereenvolgend probeer wen het toe Nieu-Seeland die strate af gejaag. Steve “Shag” Hansen (All Black afrigter) kon toe nie die regte resep en span bymekaar sit om dít te doen nie. Dit is lee hande terug huis toe vir die eens magtige All Blacks, met die moontlikheid van Vrydag darem ‘n bronsmedalje vir derde plek wen nie juis veel van ‘n troosprys nie. Die All Blacks sal Saterdag, iewers in ‘n hotel of kroeg in Tokio in Japan, moet kyk hoe Suid-Afrika en Engeland sake uitspook om die titel. En Shag is reg, die beste span (Engeland) het die afgelope naweek in die halfeindstryd gewen. Die druk kon Saterdag op die All Blacks se gesigte duidelik gesien word, maar daar was ook so effe windgat houding onder die manne. Dit was alle gelei deur hul hardkoppige kaptein, Kieran Read, wat nie teen rustyd sy spanmaats kon aanhits om hul game plan aan te pas nie. Die All Blacks wou hardloop maar is elke keer kliphard geduik deur die Engelse, hulle het geen uitweg gehad nie, maar het dik gehou met ‘n plan wat nie op die dag sou werk nie. Maar net so hardkoppig en windgat soos die All Black-span was, so windgat is sy fans, wat met tattoos en booskappe op social media verkondig het hoe daar vir ‘n derde keer party gehou sou word. All Black fans die wêreld oor is aarde toe gebring en enige dop wat hulle nou sluk sal daai ekstra bietjie bitter proe, want grootbek het toe sy baas gevang. Maar terug na die rugby, want wat Saterdag met die Shag en sy span gebeur het, is goed vir internasionale rugby. Niemand wil tog sien hoe een span elke vier jaar die trophy optel nie. Daar is ‘n rivalry onder internasionale spanne nodig en die All Blacks en sy domastrante fans moet ou besef dat die res van die wêreld hulle ingehaal het. Man, gaan dit nie lekker wees om volgende jaar weer die Rugby Championship te aanskou nie – die keer met die gevoel dat ’n wen in dié kompetisie nie sommer vroegtydig op sosiale media predict gaan word nie. Hopelik betree die Bokke daai Rugby Championship boonop as die Wêreldkampioene – niemand wil tog sien hoe Engeland die Webb Ellis-titel optel nie. Die wêreld gaan nie die einde daarvan hoor nie  - en hoe arrogant ook al All Black fans beskryf word – die Engelse is 100 keer erger. Krieket se World Cup is al lankal verby, maar mens hoor nou nog van hoe Engeland die titel gewen het. Om nie eers te praat van hul World Cup-titel in sokker wat hulle in 19-voetsek laas gewen het nie. Geskiedenis is die naweek aan die Bokke se kant – hulle het nog nooit in ‘n World Cup se final verloor nie. Jones gaan die week weer met sy mind games kom, dit is maar ‘n gegewe. Dit gaan egter nie op die Bokke werk nie. Hulle vervelige plan van skop vir goeie veldposisie en duik en skrum die snot uit die teenstanders raak al hoe beter onder Rassie Erasmus se breierskap. En miskien is dit maar die plan wat die Bokke moet by hou om suksesvol te wees.