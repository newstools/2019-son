DIE Grahamstadse Krieketraad (GKR) is beslis aan die brand en die gehalte van die krieket is net so vuurwarm. Die Rhodes-span sal hom dié naweek op die Rhodes-Universiteit se Prospect Field op Willows wil wreek. Willows het Rhodes, die voorloper op die punteleer van die GKR se Eerste Liga, twee weke gelede geklop. Rhodes, wat reeds vier uit ses wedstryde gewen het, sal die bordjies wil verhang. Daar’s gerugte dat Rhodes sy span teen Willows gaan laai. Beserings Willows sal moet klaarkom sonder Chesley "Chusta" Daniels, laas week se ster-kolwer, en die jong Romario Fritz. Abner Accom, Seviano Jasson (kaptein) en Tando Ngcete keer wel terug ná beserings. Sidbury, die verdedigende kampioen, pak die onoorwonne Cuylerville-span. Albei spanne is dié seisoen goed op dreef en onoorwonne. Carl van Niekerk is die gevaarman vir Sidbury. Hy’t laas week ’n honderdtal gemoker. Die Handley broers – Brandon en Kyle – moet ook dopgehou word. Intussen sal Manleys Flats hulle lippe aflek vir die sukkelende Makana Sona-span. Manleys het laas week ’n goeie oorwinning oor Port Alfred behaal en is dus nou vol confidence. Makana moet sy sokkies optrek, maar kan ook nie lugtig opgeneem word nie. Southwell speel tuis teen Salem. Dit gaan ’n titaniese stryd wees. Dié twee spanne hou daarvan om mekaar in te klim en like dit nie om teen mekaar te verloor nie. Salem het die manne van Willows verlede naweek geklop, terwyl Southwell teen Rhodes verloor het. Sondag se wedstryde is: Rhodes t Willows; Southwell t Salem; Manleys Flats t Makana Sona; Sidbury t Cuylerville; en Rhodes t Port Alfred.