DIE waterpolo-onnie se beweerde jollery met ’n matrieklaitie het haar bekende familie se naam in groot gedrang gebring. Fiona Viotti (32) se pa, Dave Mallett, het in ’n hartroerende brief almal bedank wat die familie deur dié stryd help. Viotti, wat ook ’n geskiedenis-onnie by die Bishops Diocesan College in Rondebosch was, moes skielik bedank. Dít nadat haar beweerde verhouding met die laitie op die lappe gekom het. Hulle verhouding het na bewering versuur toe die matriekleerder die verhouding wou verbreek. Viotti wou dit na bewering nie aanvaar nie. Hoewel haar naam die laaste paar dae groot nuus was in die media, het sy nooit met die media gepraat nie. Ondersteun Haar pa, wat ook die skool se eerste rugbyspan afrig, het nou die stilte verbreek. Viotti se pa noem in die brief hy weet ’n moeilike tyd lê nou vir hulle voor. “Moeilike tye is op pad, geen twyfel nie. Ek ondersteun my familie tot die beste van my vermoë en hou by my pos in Founders House,” skryf hy. Mallett skryf verder hy het met die seuns vergader en wil hê dat hulle laag moet lê en nie op hulle tone om hom moet loop nie. “Probeer om aan te gaan met besigheid soos gewoonlik. Ek kan nie dat dit hulle laaste kwartaal belemmer nie ...” Mallett sê ten spyte van alles, stel hulle Viotti se gesondheid en veiligheid eerste. “Ons sal alles in ons vermoë doen om haar te help om hierdeur te kom.”