MET vier doele in vier wedstryde dra Waseem Isaacs beslis die hoop van sy Stellenbosch-span om sy status vir volgende seisoen te behou. Isaacs, wat dié seisoen ook sy debuut in die Premiersokkerliga maak, is ongetwyfeld ’n openbaring vir Stellies, wat ook dié seisoen hulle verskyning in die PSL maak. Die 28-jarige striker sal Stellies se aanval vir seker lei wanneer hulle môre 15:30 in die Kaapstad Sta­dion teen Orlando Pirates uitdraf vir hulle brood en botter – ’n ligastryd. Rus Dis ook die tweede kragmeting tussen dié spanne in twee weke. Stellies het egter laas week se Telkombekerstryd met 0-1 teen die Buccaneers verloor. Maar dit was beslis nie ’n train smash vir Steve Barker (afrigter) en sy Stellenbosch-troepe nie. Dis omdat Barker sewe van sy regulars laat rus het – insluitend Isaacs. Barker sal verwag dat sy talisman weer op dreef is om vir Pirates probleme op die aanval te skep. Isaacs, wat tot dusver kookwaterspel lewer en die nette gereeld laat raas, sal beslis opgewek wees omdat dit die eerste keer is dat hy teen Pirates uitdraf. Hy reken hy het ’n paar flaws in Pirates se verdedigingslinie gespot wat Saterdag aan die kaak gestel kan word. “Ongelukkig kan ek jou nie alles vertel nie, maar Pirates is beslis kwesbaar,” sê die voormalige Ubuntu-speler. “Pirates is ook in ’n bouproses en dis dalk nie die sterkste span soos in vorige seisoene nie, maar hy is ’n groot span en ’n uitdaging. “Ons sal ’n balans moet vind vir ons aanvallende benadering, want Pirates wil dit tight hou agter.”