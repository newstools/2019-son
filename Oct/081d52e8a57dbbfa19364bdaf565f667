DIE moordbeskuldigde Nosicelo Kamba (32) het die familielid van die slagoffer gewurg terwyl hy haar om vergifnis gesmeek het. Só sê Kamba se medebeskuldigde, Lunga Mbondo (34), in sy bekentenis wat gister as bewysstuk by die hof ingehandig is. Mbondo sê in sy bekentenis Kamba het hom op dié dag in 2016 na haar huis ontbied. Hy sê toe hy daar aankom, was Kamba besig om Meli­khaya­ Nqono aan te rand. Mbondo sê toe hy Kamba vra hoekom sy so gewelddadig en wreed optree, sê sy Nqono het gesien hoe sy haar boyfriend se skelmpie aanrand. Volgens hom het Kamba hom gevra om haar te help om die man in die boot van haar Ford Fiesta te laai. Hy sê hy en Kamba het toe met die man tot by St. George-strand gery waar sy by ’n donker spot stilgehou het. Mbondo sê toe hulle die boot oopmaak, het Nqono gehuil en Kamba om vergifnis gevra. Petrol Volgens Mbondo het Kamba haar skoenveter gevat en hom daarmee verwurg. Mbondo sê Kamba het toe Peddie toe gery en petrol gaan koop. Hy sê omstreeks 03:00 of 04:00 het hulle Nqono se lyk uit die boot gehaal. Volgens Mbondo het hy en Kamba die lyk in ’n kombers toegedraai, petrol daaroor gegooi en dit toe aan die brand gesteek. Hy sê hulle het toegekyk hoe die lyk brand totdat Nqono onherkenbaar was. Volgens hom het hulle die verkoolde lyk in ’n ander kombers toegedraai, terug in dieboot gelaai en in die rigting van Grahamstad gery, waar hulle die lyk gedump het. Mbondo sê ná die voorval het Kamba hom R150 in die hand gestop en hom met die dood gedreig as hy enigeen sou vertel. Monster Volgens Mbondo het dié voorval hom erg getraumatiseer en is hy sedertdien nie meer dieselfde nie. Hy sê Kamba het sy lewe verander en nou is hy ’n monster nes sy.