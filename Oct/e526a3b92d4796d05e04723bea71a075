DIE verhoor van die voormalige raadsvoorsitter van die Suid-Afrikaanse Lugdiens, Dudu Myeni, is tot Oktober uitgestel. Haar hofsaak kon die afgelope week nie begin nie weens Myeni wat nie teenwoordig was nie. Myeni, wat Donderdag weer afwesig was, het Maandag gesê sy is te platsak om van haar huis in KwaZulu-Natal na Pretoria te reis. Die Organisasie teen Belastingmisbruik (Outa) wil hê die 
hooggeregshof in Pretoria moet Myeni, wat vanaf Desember 2012 en Oktober
 2017 as SAL se raadsvoorsitter gedien het, as misdadige direkteur 
verklaar. As die hof in hul guns beslis, sal sy nie meer as direkteur van 'n maatskappy kan dien nie. Myeni se verdediging het Donderdag gesê hulle het meer tyd nodig om vir die saak voor te berei. Dit nadat Myeni se vorige regsverteenwoordiger, Dan Mantsha, aan die saak onttrek het. Regter Ronel Tolmay het, voor sy die saak uitgestel het, versekering gesoek dat haar regsverteenwoordigers hul nie aan die saak sal onttrek nie.