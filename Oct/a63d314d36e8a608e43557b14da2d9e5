DIE blitspatrollie-eenheid van Maitland het onlangs twee verdagtes gearresteer wat in besit van twee vuurwapens was. Daar is ook op weermagdrag beslag gelê. Siyabulela Malo, ‘n polisiewoordvoerder, sê die op-en-wakker polisielede het op 'n tip-off gereageer. Verder het die polisie ook vier verdagtes Donderdag in Khayelitsha gearresteer. Malo sê die polisie het 'n verdagte kar opgemerk en dit, met twee mans binne, afgetrek. “Toe hulle die kar deursoek, het hulle afgekom op twee .22-jaggewere.” Die kar was boonop gesteel ook. In nog 'n onverwante voorval het die Malmesbury-polisie Donderdag gereageer op 'n motorongeluk wat in Van Riebeeck-straat buite Malmesbury plaasgevind het. Met hul aankoms op die toneel, het hulle 'n buitelander buite die kar sien lê. Die buitelander is deur die polisie hospitaal toe geneem. Volgens Malo het 'n ooggetuie aan die polisie uitgewys waar die buitelander 'n plastieksak weggesteek het. Toe die polisie dit deursoek, het hulle amper 1 000 Mandrax-tablette en 595 g Tik daarin gekry.