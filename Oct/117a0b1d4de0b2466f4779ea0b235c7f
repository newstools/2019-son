UITENHAGE se krieketspan het die OP se T20-krieketreeks met twee goeie oorwinnings begin. Die Uitenhagers het die PECC Saterdag met nege paaltjies verwoes en Sondag het hy Motherwell met 28 lopies geklop. Die PECC het in 19.2 boulbeurte 67 lopies aangeteken. Dewald van Rooyen se 28 was die beste bydrae. Uitenhage het die wenteiken in 10.1 boulbeurte verbygesteek met die telling op 73/1. Darius Botha was onoorwonne met 30 lopies. In Sondag se wedstryd het Uitenhage eerste gekolf en 131/5 aangeteken. Lyle Petersen was die beste kolwer. Hy het 41 lopies aangeteken. Zakier Patel (32) en Jordan Leppan (27*) het ook goeie ondersteuning gebied. Motherwell het in sy toegelate 20 boulbeurte 103/7 aangeteken. Dit het aan Uitenhage ’n oorwinning van 28 lopies besorg. Gelvandale het ook sy eerste twee wedstryde gewen met seges oor Madibaz II en Windhill. Gelvandale se klubsekretaris, Sherwin King, glimlag seker breed. Hy het vroeër voorspel Gelvandale gaan met ’n gróót aanslag kom. Madibaz het sy eerste wedstryd teen Bloemendal met nege paaltjies gewen, maar teen Jendamark United met vier paaltjies vasgeval in hulle tweede stryd. Ander uitslae is: Jendamark United k Motherwell­ met 60 lopies; Gelvandale k Madibaz II met 21 lopies; Old Grey k Union met nege paaltjies; Gelvandale k Windhill met 13 lopies; Old Grey k United Brothers met ag paaltjies en Union k Madibaz II met 14 lopies.