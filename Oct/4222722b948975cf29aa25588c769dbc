SHIZUOKA. – Martin Castrogiovanni, die voormalige vaskopstut van Italië, is in sy speeldae beskou as een van die sterkste skrumwerkers in wêreldrugby. Hy het in 2009 die Springbok-loskopstut Gur­thrö Steenkamp heeltemal in die skrums verwoes in ’n game tussen die Bokke en die Engelse klub Leicester Tigers. Danksy Castrogiovanni se verwoestende skrumwerk het die Bokke daardie dag ’n gevoelige nederlaag gely. Italië is al die jare nog bekend vir sy sterk voorry. Steven Kitshoff gaan Vrydag in die Ecopa Stadion in Fukuroi die Bokke se nr. 1-trui teen die Azzurri dra. Hy is bewus van die groot bedreiging wat die Italianers se enjinkamer inhou. “As ek aan my laaste game teen Italië in 2016 dink, maak dit nog seer,” het hy gister by die span se hotel op die Shizuoka-gholflandgoed gesê. “Daai verloor (18-20) is nog vars in my geheue. Ek sal dit nie maklik vergeet nie. Fasette “Ek dink ons moet nou net voortbou op wat ons die afgelope twee jaar geleer het. “Italië het altyd ’n groot pak voorspelers gehad. Hulle game­ word rondom hulle forwards en vaste fasette gebou. “Hulle wil graag voorlangs oorheers. Ek dink dit gaan regtig ’n goeie fight wees en ek sien baie uit daarna.” Kitshoff glo die span sal baie selfvertroue put uit hulle vertoning in die skrum in die game teen Namibië. “Die boys sou confidence gekry het in ons strukture en die manier hoe ons graag wil speel. Ons sal daarop wil voortbou teen Italië.”