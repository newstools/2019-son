ONDANKS ’n besige rugbyseisoen is Freginald Africa nog oppit. Die woelige losvoorspeler wat George in die Suidwestelike Distrikte Rugbyunie se Municipal Cup verteenwoordig, is een van die span se uitblinkers. Africa het verlede week twee drieë in sy span se sege van 34-10 oor Hessequa gedruk. Hy het Evergreens vroeër­ vanjaar gehelp om die eindstryd van die SWD se Premierliga te haal. Sy span het egter in die final teen Crusaders verloor. Dis nadat hy klubrugby in Spanje gespeel het. Die SWD Arende het hom ook nadergetrek om in vanjaar se Eerste Liga te speel. Maar vir eers is Africa se fokus om George te help om die eindstryd van die Municipal Cup te haal. Skil Vandag in Blanco kom sy span teen Oudtshoorn te staan. “Ons het ’n appel met die manne van Oudtshoorn te skil. Hulle het ons in die eerste ronde slae gegee. Nou is dit tyd om wraak te neem,” skerts hy. “Ek geniet dit. Dié reeks is nie so mededingend soos die Premierliga nie. “Ek geniet dit baie om net te kan speel,” verduidelik Africa. George en Mosselbaai deel tans die eerste plek boaan die punteleer. Albei spanne het 15 punte. Mosselbaai reis môre na Riversdal om Hessequa te probeer oorrompel. Die bepalings is: Cup RIVERSDAL: Hessequa t Mosselbaai; BLANCO: George­ t Oudtshoorn. Shield SEDGEFIELD: Knysna t Kannaland; PRINCE ALBERT: Sentraal-Karoo t Bitou­.