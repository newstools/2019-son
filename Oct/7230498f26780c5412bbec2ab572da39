’N BLOEMENDALLER wat na bewering gesien het hoe sy twee vriende doodgeskiet is, het dieselfde ding oorgekom. Brendon Boesak (29) het gister gewond by ’n vreemde antie se huis ingestrompel. Hy is op haar bank dood. Kol. Priscilla Naidu, polisiewoordvoerder, het gesê die cops het omstreeks 10:30 gereageer op ’n skietery in Lodewyk Rylaan. “By hulle aankoms het hulle die man dood op ’n bank in ’n huis gekry. “Luidens die polisie se inligting was die slagoffer in die straat toe skote gehoor is. Hy is verskeie kere getref en het by die huis ingehol, waar hy inmekaargesak en gesterf het.” Die vrou (67) in wie se huis Brendon ingesukkel het, wou nie veel uitwei nie. Sy sê: “Ek ken hom van geen kant af nie. Hy het hier ingehol en ek het gesê: ‘Gaan uit.’ Toe sê hy ek moet die ambulans bel en ek sien toe die rooi voor op sy hemp. Hy het op die bank gaan lê en is dood. “Ons het die bank in die bosse gaan gooi, want dit was te bebloed.” Sy is nie impressed nie, want haar huis word nou oral op Facebook as ’n gangster-huis aangesien. Iemand het Helen Boesak, Brendon se suster, laat weet. ’n Geskokte Helen (39) sê: “Toe ek daar kom, het hy nog gelewe. “Hy het op ’n antie se couch gelê en was baie lam en swak. Dit het gelyk asof hy wou praat, maar niks woorde het uitgekom nie. “Toe sy oë omdop, het ek in gebed ingegaan en toe sterf hy.” Sy voeg by: “Ja, hy was ’n tik-, dagga- en pilleroker. Dit help nie ek steek dit weg nie. Maar hy het gewerk vir sy geld en niemand gepla nie.” Naidu sê Brendon was nie met bendes deurmekaar nie. Die motief vir die moord is nog duister. Brendon se familie sê die killers het hom spesifiek kom soek. “In Mei die jaar is my broer se vriend (in Bloemendal) doodgeskiet. My broer en sy ander vriend het dit gesien gebeur,” sê Helen. Kort voor dié vriend se begrafnis het die twee ge­tuies hulle hare laat sny om netjies soontoe te gaan. Volgens Helen het dieselfde killers vermoedelik vir hulle gekom en die tweede vriend ook voor Brendon se oë doodgeskiet. “Brendon het weggehardloop en dit net-net gemaak. “Hy is in die sy, arm en bors net bo die hart geskiet. Die dokters moes ’n stuk van sy lewer verwyder.” Shaun Laminie (46), Brendon se broer, is net so geruk oor sy dood. “Ek voel glad nie lekker nie. Ek kan nie glo hulle het hom geskiet nie. Dis seer, want hy was nie gewelddadig nie.” Naidu kan nie bevestig of Brendon ’n moordgetuie was nie. Die polisie ondersoek die saak. Die name van Brendon se vriende wat dood is, word op die polisie se versoek weerhou. Volgens Brendon se familie het die polisie aangebied om hom in witness protec­tion te sit. Hy het geweier.