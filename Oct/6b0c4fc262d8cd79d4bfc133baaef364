“ONS verdien beslis om na die Olimpiese Spele in Tokio te gaan. Ons is nou die Afrika-kampioene en die lande waarmee ons klaargespeel het, kan gaan. So dit maak net sin dat ons ook moet gaan.” Só sê Zintle Mpupha, kaptein van die seëvierende SA vrouesewesspan nadat die Imbokodo, soos die span bekend staan, die naweek die Afrika Sewes in Tunisië gewen het. Son het gister by hulle aankoms in Kaap­stad met Mpupha, die hat-trick hero Rights Mkhari, en die Imbo’s se afrigter, Paul Delport, gesels. Mpupha se misnoeë spruit uit die Suid-Afrikaanse Sportkonfederasie en Olimpiese Komitee (Saskok) se besluit om nie die Imbokodo na 2020 se Olimpiese Spele te stuur nie. Delport deel sy kaptein se sentiment. “Daar bestaan by my geen twyfel dat Saskok die regte ding moet doen en ons na die Olympics stuur nie. Hoe gaan ons die vrouespel laat groei? “Ons ontneem dié dames van geleenthede wat hulle uit en uit verdien. Ek het altyd aan hulle gesê dat ons nie juis kan moan nie, maar die hokkiespan en die roeiers kan wel kla. “Nou het ons egter gedoen wat van ons verlang word, so hopelik kan Saskok die regte ding doen.” Mkhari, oftewel die Stoomtrein van Limpopo, soos Delport haar gedoop het, kon nie ophou smile ná haar hat-trick in die final nie. Die Imbo’s het Kenia Sondag in die eindstryd met 15-14 geklop. Mkhari het ál hulle punte aangeteken. “Ek is onder ’n spesiale groep meisies. Hulle (die voorspelers) werk hard aan die binnekant, so wanneer ek die bal aan die buitekant kry, moet ek met passie speel.” Sy sê dis haar job om drieë te druk aan die buitekant ná al hulle harde werk. Delport was ook baie happy met die vertonings van Liske Lategan en Megan Phillips, wat albei dié naweek hulle debuut gemaak het. 