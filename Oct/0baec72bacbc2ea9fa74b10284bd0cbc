’N GEWAPENDE “hi­jacker” het Woensdag sy gat gesien toe inwoners van Blackheath hom vasgevat het. Ouers was besig om hulle kinders ná skoolure op te laai toe drie onbekende mans by die Laerskool Dennemere se perseel ingegaan het. Hulle het ’n ouer genader wat in ’n voertuig vir ’n leerder gewag het om klaar te maak met naskoolse aktiwiteite. Die skurke het die ouer gegunpoint en die kar se sleutels geëis. Maar inwoners en personeellede wat die agterdog­tige gedrag opgelet het, het ingegryp en een van die mans gevang. ’n Ouer wat anoniem wil bly, sê die ander twee skollies het te voet gevlug. ’n Vuurwapen is by die verdagte gekry. Volgens die ouer is die man aan die polisie oorhandig. Die ouer dink die Wes-Kaapse onderwysdepartement (WKOD) moet sekuriteitsmaatreëls by skole opknap. Hy voeg by: “Die gewaagde kaping plaas die veiligheid van skole in die soeklig. “Wat gaan skole en die WKOD doen om die skole te beveilig? “Wie weet wat kon gebeur het as die gemeenskap nie betyds ingetree het nie. Dis onaanvaarbaar. Skoolhek “Die voorval bring baie vrae oor ons kinders se veiligheid by die skool, want hoe kon dié kapers só maklik toegang tot die skool gekry het?” ’n WKOD-woordvoerder, Bronagh Hammond, het die voorval bevestig. Sy het gesê ’n saak is by die polisie aangemeld. Volgens haar was die skoolhek oop toe die insident plaasgevind het. Hammond het bygevoeg: “Die skoolhoof het aangedui die hekke was oop omdat die ouers besig was om hulle kinders by die skool op te laai. “Onder normale omstandighede sou dit gesluit gewees het. Besoekers moet by die administrasiegebou inteken.” Volgens Hammond is berading vir personeellede gerecommend. ’n Polisiewoordvoerder, Siyabulela Malo, het gesê die plaaslike Kleinvlei-polisiestasie het nog nie die voorval op sy rekords nie.