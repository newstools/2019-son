LADISMITH. – Gone is die dae dat boewe hulle donker dade in die klowe van Nissenville kan pleeg. ’n Projek om dit te stuit, Operasie Kloofskoonmaak, is onlangs hier van stapel gestuur. Want net onlangs het ’n boef weer daar weggekruip en ’n jong girly huis toe gevolg en haar verkrag. Die plaaslike kaasfabriek, Ladismith Kaas, en die Kannaland Kleinsake Forum, het kragte saamgesnoer en werk geskep om die plek skoon te maak. Menige inwoner wat langs die klowe woon, moes al telkemale rook inasem wanneer kwajongens die lang, droë riete en bosse aan die brand steek. David Opperman, voorsitter van die Kleinsake Forum, vertel: “ Vir jare het selfs skoolkinders hier in die klowe klasse kom bunk. Mense het hier dwelms gebruik. Skelms se buit is hier begrawe.” Christie Tolken, die grootbaas by Ladismith Kaas, het die inisiatief finansieel ondersteun. Dertig inwoners gaan oor ’n tydperk van ’n maand of dalk langer werk om die bosse af te kap. Dit sal help om vir hulle gesinne kos op die tafel te sit. Die tydelike werkers was aangedaan oor die kans wat hulle gegun is. Ronnie Rademeyer, ’n inwoner, sê: “Vir jare wou ons al hierdie klowe skoon kry. Dis hartseer om te sien wat alles in die klowe gebeur. “Dan is daar nog van ons skoolkinders wat in die klowe klasse bunk en dwelms gebruik. Maar dis een van die dae iets van die verlede.”