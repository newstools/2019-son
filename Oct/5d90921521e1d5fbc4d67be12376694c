GROOT geheimsinnigheid omhul die skielike afstel van die afgelope naweek se T20-krieket finals in die Baai. Die semi’s sou Sondagoggend beslis word en die final die middag. Die ontwrigting kan ’n verleentheid vir OP Krieket wees omdat dit blyk dat een klub of meer klubs oor iets ontevrede was en dit tot die uitstel van die wedstryde gelei het. As “politiekery” wel betrokke was, moet OP Krieket ’n ferm houding inneem, want die unie kan nie toelaat dat klubs aan hom voorskryf oor wedstrydbepalings en velde wat reeds gefinaliseer was nie. Garret Perry, voorsitter van Nelson Mandelabaai Krieket, wou nie veel oor die kwessie praat nie. “Ek self het maar eers Vrydag verneem die wedstryde vind nie meer plaas nie. Ek sal egter so gou moontlik kan aandui wie die naweek teen wie speel.” André Bezuidenhout, president van Uitenhage, sê hy weet ook nie wat aan die gang is nie.