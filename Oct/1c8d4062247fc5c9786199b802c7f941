JONG beroepsmanne en -vroue het opgewonde ’n voorsmakie geniet van die grootmenswêreld daar buite. Die Primêre Skool Frank Joubert in die Baai het ’n opwindende beroepsdag vir sy gr. 7-leerders aangebied. Crystal Matsimella, ’n gr. 7-opvoeder by dié skool, het plaaslike inwoners wat in verskillende beroepe is, nader gehark om die leerders touwys te maak. Sy het verduidelik: “Dit gaan oor die voorbereiding van leerders vir hoërskool en naskoolse opleiding vir die beroepe wat hulle graag eendag wil volg. “Leerders neem lewensoriëntering as ’n vak, wat hulle breedvoerig inlig oor beroepskeuses. “Die derde kwartaal se kurrikulum behels beroepskeuses.” Matsimella meen beroepsopvoeding is belangrik, want leerders leer watter vakkeuses hulle moet maak en aan watter vereistes hulle moet voldoen. Die leerders het omtrent opgedress vir die dag – sommiges as nurses, party as polisiebeamptes en ander was in weermaguniforms. Elke jaar is daar gassprekers van verskeie beroepe teenwoordig. Janine Barlow, hoof van Normoyle Primêr in Missionvale­, sê onderwysers baan die weg vir ingenieurs, dokters, polisiebeamptes en politici. “Onderwysers moet ’n passie en liefde vir hulle beroep hê. “Hulle moet hardwerkend wees, met baie geduld. “Die boodskap aan die leerders was om hard te werk om hulle drome te bewaarheid en negatiwiteit te vermy. “Wees lief vir jouself om jou drome ’n realiteit te maak. “As jy ’n fout gemaak het, erken dit, vergewe en beweeg aan,” meen Barlow. Agnita Hilpert, ’n maatskaplike werker, sê haar werk behels die bemagtiging van mense, om mindsets te verander en mense hulle volle potensiaal te help bereik. “Jy het gr. 12 nodig, ’n vierjaar-graad by die universiteit en ’n passie vir maatskaplike werk. “ Nie almal kan ’n maatskaplike werker word nie, want ons hanteer terrible cases,” sê Hilpert. Sy het aan die leerders gesê hulle is die agents of change in hulle gemeenskappe. Heather Connolley, ’n verpleegster, sê haar werk gaan alles oor omgee – nie net vir ’n pasiënt nie, maar ook vir hulle families. Gemeenskappe “Verpleging gaan oor die bevordering van gesondheid en voorkoming van siekte deur opvoeding. “Verpleging gaan daaroor om lewens te red en om families in rou te troos.” Sy voeg by dat ’n verpleegster empaties moet wees en moet weet wanneer om te luister en krities moet kan dink in alle omstandighede. Wilhela Gie (beroepsleiding-berader), Kutala Tukulula (polisiebeampte), Aziz Davids (entrepreneur), An­thony Roach (kunsopvoeder), Hannes Esterhuysen (bankwese), Georgini Faldtman (politikus) en Maxwell Simon (ingenieur) was ook gassprekers.