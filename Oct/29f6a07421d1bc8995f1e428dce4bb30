ANTHONY Joshua tree dalk uit ná sy rematch met Andy Ruiz op 7 Desember in Saoedi-Arabië. Die bokspromotor Eddie Hearn het dié bom in ’n radio-onderhoud gelos. Hearn het gesê die moontlikheid is nie uitgesluit nie. “Al wen Joshua sy wêreldtitels terug, is die kanse steeds goed dat hy sy bokshandskoene kan ophang. “Dit is net logies dat die wenner tussen Ruiz en Joshua teen die WBC-kam­pioen, Deontay Wilder, sal wil boks om ál die titels te verenig, maar ek is nie so seker oor Joshua nie. “As Ruiz sy titels behou, is ek oortuig hy gaan Wilder uitdaag. Maar as ­Joshua­ wen ... Wie weet? Dalk tree hy uit. Maar vir eers konsentreer Joshua net op Saoedi-Arabië.” Hearn het egter nie uitgewei oor waarom hy uittrede as ’n moontlikheid beskou nie. Hy sê as Joshua die rematch wen, sal dit “groter wees” as toe hy op 1 Junie ’n skoknederlaag gely het. Rocky As Joshua sy geveg wen en dan uittree, sal hy nie die enigste een wees wat sy bokshandskoene as wêreldkampioen ophang nie. Die ander was Rocky Marciano (1955), Lennox Lewis (2003), Joe Calzaghe (2008), Vitali Klitschko (2012), Carl Froch (2014), Andre Ward (2017) en Floyd Mayweather (2017).