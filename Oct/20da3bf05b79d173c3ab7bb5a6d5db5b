AS JY aan ’n eenjarige babatjie dink, is dit gewoonlik ’n klein mensie wat vol pret en suiwer liefde is. Maar dít is van ’n kleintjie van Woodlands in Mitchells Plain gesteel. Die meisietjie wat in Augustus vanjaar verkrag en gemolesteer is, is sedertdien ’n totaal ander kind, vertel haar mammie (28). Son het vroeër oor die voorval berig. Outoppie Die baba was glo in die sorg van haar nanny toe die nanny se oom haar na bewering verkrag het. Dié 57-jarige outoppie is vir die walglike daad ge­arresteer en het net een keer in Mitchells Plain se landdroshof verskyn. Die saak is voorlopig teruggetrek oor daar nie genoeg bewyse teen hom was nie. Die kind se gebroke ma het gister die eerste keer haar stilte oor die gebeure verbreek. Volgens haar kan sy nie aanvaar daar is geen DNS-spore gevind nie. “Iémand moes dit gedoen het. Die dokters het my gewys en bevestig dat my kind gemolesteer en verkrag is. “Daar was dan bloed op haar vest ook! “Hoekom kan hulle nie ook die nanny vir ondervraging invat nie? My kind was in haar sorg!” Die mammie voeg by: “Tot vandag toe het die polisie steeds nie verklarings gevat nie. “Tot vandag is daar stilte oor die saak!” Toe die mammie probeer wys hoe sy haar kleintjie se broek afgetrek het om haar skoon te maak, het die arme stukkie mens vreesbevange geraak. Die verslagspan het ook opgelet hoe die baba op ’n onvanpaste manier met haar poppie speel. Die mammie sê sy het dit ook opgelet en dit pla haar verskriklik. Sy het dit ook aan die polisie gerapporteer. Wat die mamma die hartseerste maak, is dat haar kind vir die res van haar lewe met dié pyn moet loop. “Hulle het my kind se onskuld weggevat. Met haar toekoms gemors. “En ál wat die mense te sê het wat veronderstel is om haar te help, is daar is geen DNS nie? Die justice system het haar gefail. “Ek smeek dat daar iemand is wat kan help, want ons het net een keer berading van die staat gekry. “Ek sal even vir ’n lawyer betaal om die saak weer vuur te gee, want daar is ’n suspect daar buite.” 