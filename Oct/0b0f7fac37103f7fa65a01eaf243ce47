SHIZUOKA. – Tommaso Allan beskou Siya Kolisi as ’n groot inspirasie. Die 26-jarige losskakel van Italië het goeie vriende met Suid-Afrika se kaptein geword toe hy twee jaar by die Westelike Provinsie-akademie as ’n 18-jarge deurgebring het. Allan is die neef van John Allan, ’n voormalige Sharks en Springbok-haker wat ook vir Skotland op internasionale vlak verteenwoordig het. Tommy Allan, soos hy deur sy spanmaats genoem word, gaan Vrydag die nr.10-trui dra wanneer Italië teen Suid-Afrika hier in die Ecopa-stadion in ’n Groep B-kragmeting sake uitspook vir ’n plek in die kwarteindstryd van die World Cup. Allan het oor die Bok-kaptein gesê: “Hy (Kolisi) is ’n inspirasie vir Suid-Afrika. “Waar hy (Kolisi) vandaan kom en waar hy nou is, is ’n inspirasie vir die hele land. “Om te weet dat jy nie van ’n ryk familie hoef te kom nie om suksesvol te wees. Hy is ’n great leier vir hulle.” In sy dae by die WP het Allan nie saam im dieselfde span met Kolisi gespeel nie. Hy het al egter voorheen saam met die blitsige Bok-vleuel Cheslin Kolbe gespeel. Kolbe (25) het in die Bokke se eerste game van die toernooi die All Blkacks se verdediging aan flarde geskeur. Allan is ’n groot fan van Kolbe. “Hy’s ’n ongelooflike speler. Ek onthou hom toe ons nog o.19 saam gespeel het. Wanneer jy hom die bal gee het hy die vermoë om iets uit niks te skep. Hy is besig om dieselfde op internasionale vlak te doen. “Cheslin het gewys jy hoef nie die grootste te wees om ’n suksesvolle rugbyspeler te wees nie. Jy kan jou vaardighede gebruik om die groot spelers te uitoorlê.” Italië is tans bo aan die Groep B na twee bonuspuntseges teen Namibië (47-22) en Kanada (48-7). “Ons weet waartoe die Springbokke in staat is en die bedreiging wat hulle inhou. Ons het die grootste respek vir hulle. Ons weet ons sal op ons beste teen hulle moet wees,” het Allan gewaarsku.