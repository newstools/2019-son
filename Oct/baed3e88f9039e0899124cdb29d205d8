STEENBERG United gaan vuur en vlam wees om te bewys prag en praal beteken niks as dit nie in sukses omskep word nie. Dis nou wanneer die afrigter Mike Lukhubeni se Steenberg United sy meer invloed­ryke buurspan Ajax Cape Town in ’n derby pak. Die stryd begin 15:30 in die Athlone-stadion. Boonop lek Steenberg nog sy wonde ná laas week se derby-nederlaag teen Cape Umoya United. Niks sal die nuweling in die Eerste Liga meer genot gee as om met spogregte uit dié derby uit te tree nie. Ajax het 10 punte ná 6 wedstryde en is derde geplaas – die beste van enige Kaapse span. Die Urban Warriors, wat in hulle tweede seisoen in die Eerste Liga meeding, het nie veel lesse uit laas seisoen se veldtog geleer nie. Dis omdat Ajax nog tyd stoot deur punte op sy tuisveld weg te smyt. Hopelik sal die Nederlander Andries Ulde­rink in sy eerste volle seisoen die span beter rekenskap van homself help gee. Umoya, wat deur Dominic Isaacs gebrei word, is in die agste posisie. Hy het sewe punte ná ses wedstryde. ’n Moeilike stryd staar Isaacs-hulle in die gesig wanneer hulle Jomo Cosmos Sondag in die Giyani-stadion die stryd aansê. Isaacs sal hoop die Kaapse span keer met minstens een punt terug huis toe. Steenberg het ’n wedstryd minder as sy Kaapse bure gespeel. Ná vyf wedstryde het die span ses punte en hy is tiende geplaas. Dít is waarom ’n sege vir Lukhubeni-hulle so belangrik is: Die span moet seker maak hy bly binne trefafstand van sy buurspanne. Steenberg sal kyk na spelers soos die ervare strikers Robin Rhode en Ruzaigh Gamildien om Vrydag in die Athlone-stadion sy aanval teen die manne van Parow te lei.