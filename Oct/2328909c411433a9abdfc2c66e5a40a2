DIE moordsaak van 'n 25-jarige student van die Universiteit van KwaZulu-Natal is uitgestel. Die beskuldigde, Khayelihle Nzimande, was die slagoffer se kamermaat en het Maandag in die Pinetown Landdroshof verskyn. Die polisie het die naweek op die verkoolde liggaam van Samkelo Zondi, 'n vierde jaar Bcom-student, op die universiteit se Westville-kampus, afgekom. Zondi is Vrydag deur die universiteit se risikobestuursdienste aangemeld. Jacaranda FM berig Nzimande is gevang terwyl hy die liggaam Saterdagaand in die bosse verbrand het. In 'n video, wat op sosiale media versprei is, word die beskuldigde deur die kampussekuriteit ondervra. Die beskuldigde sÃª in die video hy het sy kamermaat aan die slaap gemaak en daarna met paraffien aan die brand gesteek. Hy beskryf die slagoffer as 'n zombie wat nie begrawe moet word nie. Nzimande sal in aanhouding bly tot met sy volgende hofverskyning. Die saak is tot 21 Oktober uitgestel vir 'n formele borgtogaansoek.