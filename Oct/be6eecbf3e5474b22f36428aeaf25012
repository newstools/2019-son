PROGRESS en Park spook môre sake uit in die Top-12-eindstryd van die OP Rugbyunie se Superliga. Dié kragmeting vind in die De Wet Stadion in Despatch plaas. Derduisende toeskouers word by die clash verwag. Die toptwee verdien om in die eindstryd te wees. Albei spanne wil weer as kampioen gekroon word en is honger vir sukses. Die game gaan dus kliphard wees. Progress is laas in 2017 as kampioen gekroon toe hy einste Park met 18-10 geklop het. Op sy beurt was Park laas in 2011 die kampioen. Die Baaise span sal beslis revenge wil neem vir 2017 se loss. Agterlyn Park het nog nie hierdie seisoen teen Progress verloor nie. Hulle clash in die groepfase het gelykop klaargemaak. Progress spog egter met ’n ongelooflike unbeaten record. Dié span gaan sonder twyfel hardlooprugby wil speel. Sy gevaarlike en vlugvoetige jong agterlyn is hierdie seisoen goed op dreef. Park spog weer met ’n pak hardwerkende voorspelers. Die span sal só die grondslag wil lê om sake vir Progress te bemoeilik. Eric Toring, hoofafrigter van Progress, sê in ’n eindstryd kan enige iets gebeur. Die kans is altyd 50/50. Toring voorspel die span wat sy kanse die beste benut, behoort te wen. “Dié twee spanne is nie verniet in die finaal nie. Dit gaan kliphard en physical wees. “Ons beplan om die game te benader soos in die verlede. Ons fokus op wat gedurende die campaign vir ons gewerk het. Ons vat dit maar game vir game. Die intensiteit gaan beslis hoog en vinnig wees.” Die coach by Park, Ike Tuko, glo sy span het ’n goeie kans om die beker te wen. “Ons weet ons speel teen Progress, wat tot dusver ’n onoorwonne span is in die Superliga. “Ons peil het op die regte tyd verbeter. Ons het ál vier ons laaste games gewen. Desperaat “Wat ook vir ons as motivering dien, is die feit dat ons nie ’n game teen Progress verloor het nie. Ons het op hulle home ground teen hulle gedraw. “Hulle gaan ons met hulle quick taps en vinnige lynstane wil aanval, want dis waar hulle goed is. “Ons is desperaat om hierdie een te vat, want ons kan nie weer vanjaar runner-up wees nie.”