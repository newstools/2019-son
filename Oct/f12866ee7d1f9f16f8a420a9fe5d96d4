’N HEGTE familie is uitmekaargeruk nadat ’n motorongeluk vier geliefdes geëis het. Marcus Jantjes (50), sy vrou, Sonay (48), Sonay se suster, Celeste Ruiters (44), en dié se dogter, C-Monette (3) – almal van Goliathweg in Gelvandale – is Woensdagaand op slag dood. Die Nissan Livina waarin hulle op die N2 tussen Jeffreysbaai­ en Thornhill gery het, was betrokke in ’n botsing met ’n Honda CRV en ’n trok met ’n treiler aan. Marcus sou Maandag sy 51ste verjaardag gevier het. Hy was ’n bekende Baaise fotograaf wat sy eie studio in Cleary Park gehad het. Geslinger Die driver van die Honda CRV, Graham Crocker (73), van Ben Kamma in die Baai, is ook dood. Crocker is weens die impak van die botsing uit sy kar geslinger. Sy voertuig het op die toneel uitgebrand. By Son se aankoms gister by die Jantjes-woning het ’n somber atmos­feer geheers. Die egpaar se oudste dogter, Simone (22), vertel dat die slagoffers Woensdag­oggend omstreeks 11:00 Kareedouw toe gery het om haar ma se ander suster, Heloise Afrika, in die hospitaal te besoek. Sy sê ná hulle hospitaalbesoek is hulle Humansdorp toe om by haar pa se twee susters te gaan inloer. Volgens haar het haar ouers teen laatmiddag laat weet hulle is op pad terug Baai toe. Simone sê so net ná 18:00 het sy en haar jonger suster, Erin (14), kerk toe gegaan. Sy sê toe hulle terugkeer van die kerk af, was hulle ouers, antie en C-Monette nog nie tuis nie. Volgens Simone­ het ’n buurvrou hulle toe kom vra of haar ma-hulle al terug is, want sy het so pas op die radio van ’n ongeluk gehoor. Simone sê Erin het begin bekommerd raak en haar ouers aanhoudend op hulle onderskeie selfone gebel. Niemand het egter die selfone beantwoord nie. Sy sê so skuins ná 20:00 het van hulle kerkmense by hulle huis opgedaag om hulle die doodstyding te bring. Dit was nadat ’n para­medic op die toneel ’n vriendin van hom van die accident laat weet het. Simone sê: “Dis hartverskeurend. Ek kan nie beskryf hoe ek voel nie.” Sy sê hulle het nog Dinsdagaand saam as familie godsdiens gehou. “Ons het nog lekker saam gelag ...” Simone sê hulle ouers het albei by Cadbury’s gewerk en is sowat ’n jaar gelede uit diens gestel. Marcus was die leier van die Gelvandale­basuinkoor en Sonay het in die kerkkoor gesing. Celeste was hoof van die Sondagskool van die Morawiese Kerk in Gelvandale. Erin beskryf haar ma as ’n lieflike, saggeaarde persoon met ’n goeie hart. Sy sê haar pa was baie hardwerkend en het sterk leierseienskappe gehad. Ondersoek Toe Son die Jantjes-familie besoek het, was Ruiters se man, Clive, en hulle seun, Clevan (12), uit om die ongelukstoneel te besoek. Kapt. Gerda Swart, ’n polisiewoordvoerder, sê die omstandighede rondom die ongeluk word ondersoek. Die polisie ondersoek ’n saak van strafbare manslag. Volgens die familie is geen begrafnisreëlings in dié stadium nog getref nie.