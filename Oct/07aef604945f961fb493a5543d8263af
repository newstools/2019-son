DIS ’n uitgemaakte saak dat die leerders van die Hoërskool Fairdale by die tydelike skool in Silversands gaan intrek. Só het die Wes-Kaapse onderwysdepartement (WKOD) gisteroggend op ’n vergadering met afgevaardigdes van die gemeenskappe van Silversands en Mfuleni gesê. Die WKOD voeg by dis net ’n kwessie van tyd voordat die leerders by die skool intrek. Intussen gaan die stryd tussen dié gemeenskappe voort oor die tydelike Xhosa-skool in hulle gebied. Volgens Thonia Olivier van Silversands word hulle daarvan beskuldig dat hulle rassisties is en nie die swart leerders in hulle gemeenskap wil hê nie. Gereed Olivier sê: “Ons woon in ’n gemeenskap waar swart mense ook woonagtig is. “Ons staan net op vir ons gemeenskap. Dit het niks met ras te doen nie.” Volgens Bronagh Hammond, woordvoerder vir die WKOD, was die leerders ses maande gelede al gereed om by die nuwe skool in te trek. Hammond sê: “Die inwoners van Silversands het die proses vertraag en wil nie die leerders toegang tot die skool verleen nie. “Hulle verskoning is dat daar nie toiletgeriewe, krag en water by die skool is nie. “Dis ten spyte van die feit dat ons aangebied het om tydelike toiletgeriewe en kragopwekkers te gebruik. “Die WKOD maak voorsiening vir alle leerders en hulle behoeftes. “Daar is ’n groot aanvraag na opvoedingshulpbronne weens ’n toestroming van leerders en ons moet in hulle behoeftes voorsien. “Die skool is geleë op die grens met Mfuleni, oorkant Hindle Road, en is deel van die gemeenskap.” Volgens Hammond is daar klaar onderwysers vir die leerders, asook skoonmaakpersoneel vir die perseel. Die gemeenskap van Silversands het gisteraand vergader om oor die pad vorentoe te besluit.