MONTAGU. – Ettiene Visser (29), ’n event planner, het vir 13 Oktober ’n gospel show ge­reël en besluit om Leandra Basie te vra om as gaskunstenaar op te tree. Van die plaaslike talent sou die mense ook vermaak. Dié event het egter ’n groot verleentheid vir Visser geword. Hy vertel: “Ek het haar op Facebook gevra of sy by die geleentheid kan optree. Sy het my na haar manager, past. Victor Davids, verwys. “Op 1 Oktober sê Davids toe hulle benodig ’n deposito en dat die balans sewe dae voor die funksie betaal moet word. “Op 5 Oktober sê ek vir hom ek voel nie so gemaklik om ál die geld voor die tyd te betaal nie omdat ek bang is iets kan dalk skeefloop. “Ek betaal toe R2 000 in, stuur die kwitansie vir hom en sê ek sal die balans op die dag van die show vir hulle gee.” ’n Dag voor die event verneem Visser dat Basie ’n lift soek om by die event uit te kom. Hy is toe bekommerd en bel toe vir Davids. Dié sê toe als is in orde. Visser vertel verder: “Die Sondag van die show was die saal gepak, maar die hoof-artist daag nie op nie. “Ek bel toe vir Davids en hy sê hy kry haar nie in die hande nie. Hy gee my toe haar nommer, maar toe ek bel, is haar foon af. “Davids bel toe later om te hoor of sy al opgedaag het en hy sê toe as sy nie opdaag nie, moet sy ons geld teruggee. “Sy het my in ’n bad corner gehad. Ek moes toe met ’n skaam gesig vir die mense sê sy’t my gedrop. “Ek het weer haar manager gebel en hy sê toe sy tel nie haar foon op nie. “Die volgende dag inbox sy my en sê sy is jammer sy het my gedrop en sy voel soos ’n hond en dat sy my geld gaan teruggee. “Ek vra haar later op Facebook hoe vorder sy met die geld-storie en toe reply sy en vra of ek net kan rustig raak, ek sal my geld kry.” Visser sê hy het Basie tot 21 Oktober kans gegee. Die dag daarna het hy nog nie sy geld gekry nie. “My naam is nou deur die modder gesleep en ek moet nou damage control doen, want ek moet nóg events reël. “Ek is bly ek het nie ál die geld vooruit betaal nie, want dan het ek als verloor. “Hulle moet hulle policy verander. “Sy dodge my nou en antwoord nie my oproepe nie.” Son het uiteindelik, met Visser se hulp, vir Basie in die hande gekry. “My ma is siek en moes hospitaal toe gaan. Dinge was deurmekaar. “Ek het verskoning gevra en vir hom (Visser) gesê ek het nie nou geld nie, maar ek sal hom betaal.” Basie het toe wel, nadat sy navrae gekry het, ál die geld terugbetaal.