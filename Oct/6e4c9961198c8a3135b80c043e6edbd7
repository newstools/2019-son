KLAWER wys kinders van die platteland hoef g’n enkele tree terug te staan vir die know-it-all-kinders van die stad nie. Vra maar die 15-jarige Patrovsky Adams van die Primêre Skool Nieuwoudt. Hy het stof geskop in die oë van die ander deel­nemers aan die onlangse Young Scientists International Science Fair in Johannesburg. Patrovsky se uitvindsel was ’n mengsel van meubelpolitoer en wit asyn waarmee Sellotape-merke van oppervlakke verwyder kan word. Die tiener se uitvindsel het die beoordelaars omtrent gewow. ’n Skugter Patrovsky sê dit het hom vyf maande gevat om met die perfekte mengsel vorendag te kom. “Ek is baie gelukkig dat ek die toekenning gewen het, maar ek het nooit gedink dat dit sal gebeur nie,” vertel Patrovsky skamerig. “Dit was die eerste keer dat ek in ’n vliegtuig en in Johannesburg was en om alles te kroon, wen ek die toekenning toe nog op my verjaardag ook.” Patrovsky sê sy wen-idee heet die Double Trouble Remover. Die seun het groot planne vir die toekoms. “Ek wil graag eendag ’n chemiese ingenieur of ’n dokter raak,” verklap hy vas­beslote. Sy onderwyseres, Suné Hanekom, sê sy is nie min trots op Patrovsky se prestasie nie. “Wat Patrovsky se prestasie nog merkwaardiger maak, is dat Klawer ’n klein plek met net een winkel is. Daar was nie ’n verskeidenheid van produkte wat hy kon uittoets nie. “Dit wys dat hy baie vasbeskote was om ’n sukses van sy projek te maak.” Die skoolhoof, John Cloete, sê: “Ek smile al heelweek van oor tot oor en loop trots rond. “Ons plattelandse kinders hoef nie ’n tree terug te staan vir die kinders van die stad nie. Hoofspreker “Nie net is Patrovsky die kaptein van ons rugbyspan en ’n prefek nie; hy is ’n lig vir ander kinders hier en hy is ’n bewys dat hulle ook iets in die lewe kan bereik.” Cloete sê Patrovsky gaan vir die eerste keer in hulle skool se geskiedenis as ingeskrewe leerder die hoofspreker op hulle prysuitdeling wees. “Gewoonlik gebruik ons oudleerders, maar ons wil hê Patrovsky moet ’n inspirasie wees vir sy medeleerders.”