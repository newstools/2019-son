VERKEERSBEAMPTES mag nie mense in die middel van die pad los as hulle beslag lê op voertuie nie. Só het die Wes-Kaapse verkeershoof, Kenny Africa, Donderdag op die spoedvergadering van die Western Cape Tour Operators (WCTO) in Obsevatory gesê. Die WCTO bestaan grootliks uit eienaars van vervoermaatskappye wat in die toerismebedryf werk. Een van die WCTO-lede het gevra hoekom verkeersbeamptes toeriste langs die pad los wanneer hulle beslag lê op voertuie in gevalle waar daar kwessies is met permitte. Die bekommerde WCTO-lid wou weet hoekom die cops nie ten minste die driver kan toelaat om eers die toeriste byvoorbeeld by ’n hotel af te laai voordat hulle beslag lê op die kombi nie. Africa het toe verduidelik wat van spietkops verwag word. Hy het gesê: “Dis onprofessioneel om ’n taxi af te trek en die passasiers langs die pad te los. “Dit maak nie saak of die passasiers toeriste of leerders is nie. “Ek het ’n e-pos hieroor na alle Wes-Kaapse kantore uitgestuur.” Africa is al langer as 45 jaar in die verkeersbedryf. Hy het gevra die operateurs moet die owerhede inlig as hulle weet van mense wat sonder die nodige bedryfspermitte werk. Volgens hom is dít een van die maniere waarop ons paaie veilig gehou kan word. “Ons moet ’n verskil maak in mense se lewe,” het Africa bygevoeg. Lizelle Bailey van BaileyZA Exclusive Tours & Travels het later gevra wanneer presies ’n bedryfspermit verval, want haar voertuig is voor die vervaldatum ge-impound. Africa het gesê as ’n permit op 31 Oktober verval, beteken dit daardie permit verval om middernag daardie dag. Die voertuig kan dus nie voor middernag ge-­impound word nie.