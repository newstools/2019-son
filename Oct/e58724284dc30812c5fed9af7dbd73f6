INWONERS van die informele nedersetting Vastrap in die Baai sukkel nou al die afgelope twee weke met ’n foutiewe kraan waaruit daar non-stop helder, skoon water stroom. Dít is ten spyte daarvan dat oud.pres. Jacob Zuma in Augustus 2015 oorlog teen waterlekkasies verklaar het. By dié oorlogverklaring destyds het dit uitgekom die verlies, wat druppende krane en gebreekte pype insluit, kos die land sowat R7 miljard per jaar. Sowat ’n week of twee gelede het Nelson Mandelabaai se sakekamer ’n beroep gedoen op sy altesame 700 maatskappye om water spaarsaam te gebruik. Dít is omdat die Metro se damme kommerwekkend lae vlakke bereik het. Sedert 26 September het die Baai se vyf damme – Kouga, Churchill, Mpofu, Loerie en Groendal – ’n gemiddelde gekombineerde kapasiteit van 36% bereik. Kiloliters Wat dinge erger maak, is dat 10% van dié huidige syfer onbruikbaar is as gevolg van sediment build-up. Dit los die Metro met ’n bietjie meer as 30% drinkbare water. Maar in Vastrap word kiloliters skoon water elke dag – die afgelope twee weke al – gemors. Benechia Zealand (42) van Vastrap sê sy en haar gesin suffer die ergste hieronder omdat die water tot onder hulle shack vloei. Dit maak dat die vloere in die shack aanhoudend klam en natterig is. Zealand is ’n N4-bemarkingsbestuur-student verbonde aan die Midlands College in die Baai. Sy deel die shack met haar man, Hilton, en haar broer se 14-jarige laitie, Gavin, wat tans in graad 8 is. Volgens Zealand het die kraan begin probleme gee nadat kinders in die buurt daarmee gepeuter het. Sy sê dié stout kinders se ouers sê haar sleg wanneer sy hulle aanspreek oor wat hulle kids aangevang het. “Ek moet dan hoor my man is nie mayor nie en dit is ’n communal tap.” Volgens Zealand is alles vir dié mense ’n joke Die lopende kraan is reg oorkant haar shack. Sy sê as gevolg van die water-drama kan hulle nie meer die ketel in die kombuis aanskakel nie, want dan shock hulle. Zealand sê die water wat so binne die shack opdam, stink al – soveel so dat sy elke dag moet skoonmaak wanneer sy suppose is om vir haar eksamens te studeer. Tevergeefs Volgens Zealand het Hilton boonop ’n nierkwaal. Sy sê hulle was al hoeveel keer by hulle ward councillor se kantoor om die saak aan te meld, maar alles tevergeefs. Mthubanzi Mniki, munisipale woordvoerder, het teen gistermiddag laat nog nie op Son se navrae gereageer nie.