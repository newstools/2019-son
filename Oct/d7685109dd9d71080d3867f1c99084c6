STEVE Barker, afrigter van Stellenbosch FC, is ondanks Saterdag se Telkom Knock­out-nederlaag (TKO) meer as trots op sy spelers. Orlando Pirates het die Stellenbosch-span in die Orlando Stadion met 1-0 uit die TKO geskop. Die Buccaneers se ster-doelskieter, Thembinkosi Lorch, het eers laat in die wedstryd Stellies se weerstand met die wendoel gebreek. Barker het sewe veranderinge gemaak vir dié TKO-stryd. Dis omdat Barker-hulle Pirates weer volgende week in ’n Premierliga-stryd in die Kaap pak. Volgens Barker het van die nuwes wat kans gekry het goeie rekenskap van hulleself gegee. Veral die goalie, Lee Langeveldt, het uitstekend gekeer en is beloon met die toekenning as speler van die wedstryd. “Ons was onder geweldige druk, maar hulle het volgens my nie enige clear-cut kanse gekry nie,” sê Barker. “Ek het gehoop ons kon met die transisie iets uit die game kry. “Dit was nooit maklik nie, want ons was weg van ons tuisveld. “Ons het sewe veranderinge gemaak, want ons wil van die spelers bekyk. Ek kan maar net trots wees op die spelers se poging, toewyding en werketiek. “Om vir só lank in die wedstryd te bly, maak my baie trots op hulle poging,” voeg Barker by. Barker sal seker tog hoop Stellenbosch gaan volgende week meer opgewasse wees teen die Buccaneers – veral met ’n tuisveldvoordeel en sy eerstekeuse-spelers wat weer ingespan sal word.