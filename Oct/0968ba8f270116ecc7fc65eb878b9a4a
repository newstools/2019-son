SY HET genoeg gehad en bedank. Rojie Kisten, eens ’n lid van die raad van die Mandelabaai Ontwikkelingsagentskap (MBDA), het haar bedankingsbrief op 30 September ingehandig. Kisten was die voorsitter van die MBDA se kapitaalprojekte. In ’n brief wat gerig is aan Phil Goduka, voorsitter van die MBDA-raad, sê Kisten sy gee vir die stad om, maar daar is politieke uitdagings wat teen haar pogings werk. Veral Marlon Daniels, mayco-lid vir ekonomiese ontwikkeling, toerisme en landbou in die Nelson Mandelabaai-metro, het in Julie op ’n mayco-vergadering sy bedenkinge oor die mandaat van die MBDA uitgespreek. Die MBDA se diensleweringskontrak met die Metro het in Desember 2018 verstryk en die agentskap werk nou op kontrak van maand tot maand. Dié kontrak was sedert die MBDA se ontstaan elke drie jaar hernu. Daniels het op Julie se vergadering gesê: “Die MBDA, wat ’n klein entiteit is, onderpresteer. Sy kostes vir oorsese reise is onaanvaarbaar hoog.” Daniels wil ’n privaat forensiese oudit van stapel stuur wat die MBDA sal ondersoek. Kisten voel Daniels het haar in die openbaar insult. In haar bedankingsbrief sê sy: “Ek kan dit nie meer duld om in die openbaar beledig te word deur Dan­iels, wat my van g’n kant af ken nie, maar glo hy is die reg toegeken om my reputasie as lid van die raad skade aan te doen.” Sy voeg by dat dit nie net hulle werk negatief beïnvloed nie, maar ook die vertroue in die MBDA in die geheel skend. Nog ’n rede vir haar bedanking is die gebrek aan cohesion in die raad. Kisten noem voorts die MBDA het tans geen ouditkomitee nie. Dis nadat die raad besluit het om nie sy termyn te verleng nie. “Dié mooi stad het baie ander uitdagings waar ek glo ek my vaardighede kan toepas sonder die konstante geraas en drama van ’n aandeelhouer wat deur die administrasie regeer word,” lees die brief. Daniels sê in reaksie Kisten se bedanking is net ’n aandagsoekery. “Ek het gister (Dinsdag) die brief gelees. Dis nie eens ’n papier wat ek saam toilet toe sal vat nie.” Hy voeg by dit was anyway Kisten se tyd om te gaan omdat haar termyn tot ’n einde gekom het. “Die MBDA het underperform. Toe ek (op die komiteevergadering) begin vrae vra oor die oorsese reiskostes, het die CEO (Ashraf Adam) gesê dit het niks met my te doen nie,” sê Daniels. Luvuyo Bangazi, MBDA-woordvoerder, bevestig hulle het Kisten se bedankingsbrief ontvang. Hy sê vanuit ’n operasionele oogpunt gaan die MBDA Kisten se insig, ervaring, wysheid en gehalte van leierskap mis. Oor die diensleweringskontrak sê Bangazi ’n proses is aan die gang om ’n kontrak of ooreenkoms te hersien en te versterk. Oor die privaat forensiese oudit sê Bangazi die MBDA is meer as gewillig om saam te werk. “Die MBDA is in die middel van ’n oudit van die Suid-Afrikaanse ouditeur-generaal vir die boekjaar 2018-’19. “Dit is ’n jaarlikse proses en skoon oudits is gegee sedert die agentskap bestaan,” sê Bangazi. Hy sê dis waar dat daar geen ouditkomitee is nie omdat sy termyn verval het. Toegewyd Die MBDA is besig met die indiensneming van ’n nuwe komitee. Kisten sê aan Son: “Ek sal aan die stad toegewyd bly en ander dinge saam met ander mense doen.” Sy wou liewer niks sê oor Daniels se kommentaar dat sy net aandag soek nie. ’n Plaaslike sakeman het ook Maandag by die MBDA bedank.