STEVE Barker, Stellenbosch FC se coach, dink dis “onbeskryflik” wat hulle in só ’n kort tyd in die Premiersokker­liga vermag het. Barker was in die sewende hemel en byna spraakloos nadat Stellies die Soweto-reus, Orlando Pirates, Saterdag in die Cape Town Sta­dium met 1-0 gestuit het. Iqraam Rayners, laas seisoen se top striker in die Eerste Liga, het halfpad deur die eerste helfte al die wendoel aangeteken. Volgens Barker verdien sy spelers alle lof en eer vir hulle vordering tot dusver in die top flight. “Krediet aan die spelers. Hulle werk elke dag. Jy kan die reward vir hulle efforts sien, hulle commitment ... “Dis verblydend om met dié groepe spelers te werk,” het die uitgeslape Barker bygevoeg. Barker se lof moet ook besing word. Hy het besluit om laas week se Telkombeker-stryd teen Pirates te gebruik om hulle te bestudeer. Dít is waarom Barker ’n volle sewe veranderinge in die stryd gemaak het. ”Kyk, ons het ons formasie van laas week se stryd ’n bietjie verander omdat ons dinge wou opmix,” het Barker gesê. “Ons wou hulle aan die raai hou. “Dit is waarom ons met Waseem (Isaacs) en Iqraam op die aanval gespeel het. Ek het verwag dat hulle pro­bleme sal skep omdat hulle met numbers aanval. “Ek het ook verwag dat ons hulle op die transisie kan seermaak. “Hulle het met die een pass ’n fout gemaak en met nog ’n speler op die aanval het dit ons gehelp,” het Barker afgesluit. Stellies het 10 punte en beklee op die oomblik die negende posisie. Hy is dus bo die ander Kaapse span, Cape Town City. Dié het 8 punte.