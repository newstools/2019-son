SARON. – ’n Man wat byna ’n maand lank vermis was, is uiteindelik met Son se hulp opgespoor. Colin Alkaster (52) het op 28 September spoorloos verdwyn. Die polisie het Son genader om met hulle soektog te help. Son het Vrydag ’n berig geplaas oor Alkaster se verdwyning. Dié berig het tot gevolg gehad dat Alkaster sommer die volgende dag al in Bishop Lavis opgespoor is. Die polisie het groot lof vir die rol wat Son in Alkaster se opsporing gespeel het. Terwyl Alkaster se bekommerde familie na hom gesoek het, het die polisie ook ’n klag van motordiefstal teen hom ondersoek. Die polisie het aanvanklik gevra dat hierdie inligting geheim gehou moet word sodat dit nie die soektog na hom sou belemmer nie. Die drama rondom Alkaster het begin nadat hy en ’n vrou teruggekeer het huis toe nadat die vrou besigheid gedoen het met die bakkie waarmee hulle gery het. Die vrou het die bakkie by ’n vriend gehuur en Alkaster was haar bestuurder. Die name van die vrou sowel as dié van die bakkie se eienaar is aan Son bekend. Die dag van sy verdwyning het Alkaster glo die vrou by haar huis afgelaai en met die bakkie die pad gevat. Dis juis oor dié optrede van hom dat die bakkie se eienaar ná ’n paar weke ’n klag teen hom ingedien het. Alkaster is bekend as ’n ordentlike ou met mooi maniere wat uit ’n bekende en gerespekteerde familie kom. Hy het glo die pad byster geraak toe hy met dwelms deurmekaar geraak het. Sy verdwyning het groot opslae in die gemeenskap gemaak. Alkaster is Saterdagoggend by ’n vermeende drughuis in Bishop Lavis aangekeer nadat ’n beskrywing van hom en die bakkie die vorige dag in Son verskyn het. Speur-AO Wilfred Alkaster van die polisie in Saron het Son omtrent geprys vir sy hulp. “Dit is grotendeels aan die berig, wat Vrydag in die koerant verskyn het, te danke dat hy sommer die volgende oggend aangekeer is. “Dis nadat alle ander pogings om hom op te spoor, onsuksesvol was.” Son het ook al voorheen die polisie hier gehelp om vermiste persone op te spoor. Alkaster het Maandagoggend in die hof in Bishop Lavis verskyn oor hy in besit van ’n gesteelde voertuig was. Speurders van Saron het hom ná sy verskyning daar gaan haal. Alkaster sal binnekort in die Tulbagh-landdroshof voorkom vir die motordiefstalklag nadat die saak daarheen oorgeplaas is.