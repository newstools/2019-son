HOE klink ’n lekker dag uit met die gesin? En ’n konsert met van die land se topkunstenaars? Wel, wikkel dan op 27 Oktober na die Crater Outdoor in Stellenbosch. Dis waar LRI Productions Soulful Sundowners aanbied. Kry julle gereed vir ’n dag van dans, lag en smaaklike geregte. Die gewilde saxofoonspeler Heinrich Isaacs gaan sorg vir sielvolle musiek uit die boonste rakke om die hart te inspireer. Isaacs laat weet hy gaan ’n bietjie van allerhande musiekgenres speel – jazz, pop, love songs, noem maar op. Die Maak My Famous-wenner, Cheswyn Ruiters, gaan ook ytstiek. Hy is baie opgewonde oor die konsert, want hy gaan sy single “A Reason” sing. Onder die ander gaskunstenaars is Emo Adams, Salomé, Jesmoné, Chad Chitter, Bass­mint, Jarrad Ricketts en talle ander. So, pak jou piekniekmandjie en bring die hele gesin. Dit beloof om ’n dag vol pret en heerlike kuier te wees. Die hekke word 10:00 oopgemaak. Die konsert begin 12:00. Kaartjies kos R150 en VIP-kaartjies R300. Kinders van 7-12 jaar oud betaal R70. Pikkies van 0-6 kom gratis in. Kry jou kaartjies by Quicket.