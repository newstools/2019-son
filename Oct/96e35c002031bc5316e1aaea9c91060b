SALDANHA is die onbetwiste kampioen in die Boland. Die Blou Tsoenami het Caledon Saterdag in Wellington in die eindstryd van die Boland se Groot Uitdaagbeker in ’n eensydige wedstryd met 34-8 geklop. Callies het nooit hulle ritme gevind nie en het gesukkel in die skrums. Weens talle ongedwonge hanteerfoute was hulle nooit in die wedstryd nie. Stephan Fourie (haker) en Carl Swarts (stut) het in die skrums agteruit geboer én kon ook nie oor die voordeellyn kom nie. Die Canola Boys het omtrent nooit ’n go forward-bal gesien nie. Saldanha het goed begin en John van der Vent (agsteman), Jay-Dee Coetzee (senter) en Riaan Louw (vleuel) het almal in die eerste helfte agter die doellyn gaan kuier. Lance Korabie (stut) en Divan Joshua (haker) het in die skrums en met die bal in die hand baljaar. Jacquin Jansen (heelagter) was puik in die laaste vesting, hoewel hy nie tevrede met sy stelskopwerk sal wees nie. Drieë in die tweede helfte deur Emile Booysen (flank) en Daniel Temm (slot) het Callies se lot bepaal. Charlie Vraagom, losskakel en kaptein van die Baai, was verheug ná die wedstryd: “Dis ’n amazing gevoel. Ons het hulle vaste fasette getarget en geweet hulle sal nie 80 minute kan hou nie. Well done aan Callies, maar die boys sal vanaand groot gaan.” Saldanha het vanjaar ’n droomseisoen beleef en is beslis die toonaangewende span in die Boland. Hy sluit die seisoen onoorwonne af en is nou die welverdiende Boland-kampioen. 