DIE Wes-Kaapse minister van gemeenskapsveiligheid, Albert Fritz, sê die premier, Alan Winde, se veiligheidsplan moet dringend in werking gestel word. Dít volg nadat ’n student die naweek op Clifton se derde strand doodgesteek is. Cebo Mhleli Mbatha, ’n eerstejaar-regstudent aan die Universiteit van Kaapstad (UK), is Saterdagaand doodgesteek en sy vriend gewond. Volgens Fritz sal die R1 miljard-veiligheidsplan sorg vir die opleiding en ontplooiing van 3 000 nuwe metro­polisiebeamptes. Hy voeg by dat hy die voorval sterk veroordeel. Fritz sê: “Ons is van mening dat hierdie soort kriminaliteit in Kaapstad stopgesit moet word. “Ons benodig veilige plekke en besef die dringendheid van ons veiligheidsplan. Elijah Moholola, ’n UK-woordvoerder, sê hulle is hartseer oor Mbatha se dood. “Die Universiteit van Kaapstad is verpletter deurdat ons studente en burgers aanhoudend deur gewelddadige misdaad geaffekteer word. “Die universiteit sal in kontak met die owerhede bly.”