WAAR daar ’n splinternuwe polisiestasie moet staan, is daar steeds niks. Inwoners van Chatty Uitbreiding 12 in die Baaise noordelike gebiede en omliggende buurte is hoogs ontsteld oor die minister van polisie, Bheki Cele, se belofte nie nagekom is nie. Son het op 10 September berig Cele se belofte, wat op 8 Augustus aan die gemeenskappe gemaak is, sou bewaarheid word. Dié polisiestasie van R11 miljoen sal medium-groot wees, en die idee is dat ’n stasie nader aan die inwoners gebring word. Cele het die inwoners in Augustus verseker dit sou teen einde September voltooi wees. Tans polisieer die Bethelsdorp-polisie dié areas, wat vinnig aan die uitbrei is. Baie inwoners meen die las is te swaar vir hulle en hulle beweer die polisie vat ure om vir noodgevalle uit te kom. In September het Son vir Serlen Moodley, die kontrakteur verantwoordelik vir die projek, raakgeloop. “Daar gaan tydelike containers opgesit word totdat die bouery klaar is. Ek kan nie sê wanneer dit gaan klaar wees nie,” het Moodley gesê. Hy het wel genoem die volgende stap is om die terrein plat te skraap, en dít is gedoen. Maar dis nie goed genoeg vir die inwoners nie. Intussen kry hulle swaar weens al die misdaad in hulle midde. Tabang Mgibe (39) van Chatty Uitbreiding 12 sê hy is glad nie gelukkig nie, aangesien die plek “korrup is van al die misdaad”. “Snags slaap ons nie gerus nie. Hier is baie rooftogte en hulle breek by ons huis in. Hier is ook baie vuurwapens,” sê Mgibe. “Ons hoor duidelik al die skietery wat aangaan.” Hy vertel wanneer inwoners die Bethelsdorp-polisie bel, vat hulle ure om uit te kom, en soms daag hulle nie eens op nie. Xolelwa Akoful (30) van Qunu is ook ongelukkig. “Ons het net die Bethelsdorp-polisiestasie en dis baie ver. Ons is teikens en hulle verkrag ons. Skietgoed “ ’n Rukkie gelede is ’n ou tannie in haar shack verkrag. Hulle het ook ’n ou omie verkrag. “As jy iewers heen gaan, soos byvoorbeeld winkel toe, beroof hulle ons met skietgoed. Wanneer hulle ons goed steel, vat hulle ons TV’s, geld en selfs groceries.” Akoful was self ’n misdaadslagoffer toe skelms ’n tydjie gelede haar hele shack omgekeer het en al haar waardevolle besittings, asook selfs haar Tupper­ware, gesteel het. Lawrence Mzozoyana (39) van Marikana sê dis sleg dat die stasie nog nie staan nie. “Dis baie bad, want hier is baie misdadigers. “Wanneer ons saans van die tavern af loop, beroof hulle ons. “Partykeer wanneer ek werk toe gaan, staan hulle by my hek en wag.” In 2017 het iemand by Mzozoyana se huis ingebreek en die TV’s en appli­ances gesteel. Hy het nie eens die Beth­elsdorp-polisie besoek of gebel nie omdat dit te ver is. Hy sê dit sal beter wees as ’n polisiekar darem hulle strate patrolleer. Vir al drie inwoners is dit ’n mission om taxi fare bymekaar te skraap om na die Bethelsdorp-stasie te ry. Hulle sidder om te dink wat die dag gaan gebeur in ’n noodgeval wanneer hulle nie self polisiestasie toe kan gaan nie. Cele se woordvoerder, Lirandzu Themba, het Son na die provinsiale polisie verwys vir kommentaar. Teen druktyd gister het die polisie nog nie kommentaar gelewer nie.