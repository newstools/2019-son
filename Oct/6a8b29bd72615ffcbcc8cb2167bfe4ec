’N EPIDURAL het ’n vrou met probleme van epidermiese proporsies gelaat. Lauren Julius Bryan (28) van Westridge, Mitchells Plain, het vyf jaar gelede reggemaak om haar baby girl te ontmoet. Nadat sy by Mowbray Maternity Hospital ingelig is sy het proteïen in haar urine, is sy vir ’n keisersnit ingeboek omdat sy toe nog nie geboortekrampe gekry het nie. Bryan vertel sy onthou daardie dag asof dit gister gebeur het omdat sy nog elke dag met die pyn en worry moet sit. “Ek het ingegaan om die keisersnit te kry. Hulle moes my toe ’n epidural gee. “Maar een epidural was nie genoeg nie. Hulle het my vier keer ingespuit.” Bryan sê sy onthou nie eens haar baba se eerste huil nie omdat sy so out of it was. Sy vertel: “Die pyn het daar begin. “Ek het net begin naar voel. Toe kry ek die ergste pyn in my kop en rug. “Ek kon dit nie hanteer nie. Ek het my man gevra om my ma onmiddellik te roep.” Bryan se mammie, Maryna Julius (49), sê toe sy by haar dogter kom, het die skuim al by haar mond uitgekom. “Hulle het haar Groote Schuur Hospitaal toe gestuur. Daar het ons gehoor sy het talle infeksies in haar lyf gekry. Sy wou net nie beter raak nie.” Ná ’n week is sy ontslaan, maar dinge het van daar af net afdraand gegaan. Bryan is vir breinoperasies gestuur en haar een long het ingegee. Sy het nie meer beheer oor haar opelyf gehad nie. Julius vertel: “Ons het haar weens operasies twee keer amper verloor, maar steeds kan die hospitale nie sê wat met haar verkeerd is of wat dit veroorsaak nie. “Dan is dit TB op die brein, dan is dit infeksies, dan is dit meningitis ... “My dogter was ook volgens Mitchells Plain se distrikshospitaal ‘mal’ en het volgens hulle die pyn in haar kop opgemaak.” Bryan sê die grootste skok was toe sy vanjaar een oggend wakker skrik en nie kon loop nie. “Hoe verduidelik ek dít aan my dogter? “Hoeveel ander gevalle soos myne is daar? “Hoekom kan ek nie net closure kry oor hoekom dít ná daai dag met my gebeur het nie? “Ek kan nie meer lewe soos ek wil nie. Ek leef in vrees vir my gesondheid. “Ek wil gewone mamma-goed saam met my dogter doen, maar ek kan nie.” Julius sê dit het haar hard geslaan toe dokters die familie inlig hulle kan niks meer vir haar dogter doen nie. “Dis amper soos ’n doodstraf wat oor haar kop hang. “Elke dag lewe ons met (die vraag): ‘Wat gaan vandag gebeur?’ Maar ons hou moed dat sy deur alles sal kom. Die provinsiale gesondheidstelsel het ons gefail.” Mark van der Heever, woordvoerder van die Wes-Kaapse departement van gesond­heid, het gesê die departement ondersoek Bryan se geval. “Die departement streef daarna om gehaltesorg aan al ons pasiënte te bied. “Dit sal, waar dit nodig is, regstellende maatreëls in werking stel.”