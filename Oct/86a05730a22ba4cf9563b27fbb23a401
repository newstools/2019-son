AS IERLAND die All Blacks Saterdag in die Wêreldbeker (WB) se kwarteindronde klop, sal dit omtrent net so ’n groot opskudding veroorsaak as Japan se oorwinning oor die Iere in die groepfase. Al is die Kiwi’s die laaste jare nie meer so onoorwinbaar soos in McCaw en Carter se era nie, bly die All Blacks die gunsteling om vanjaar die Webb-Ellis trofee vir ’n vierde keer (en ’n derde keer agtereenvolgens) te wen. Ierland was voor die toernooi een van die gunstelinge om sy WB duck te breek. Hy sal nou hoop die nederlaag teen Japan het hom uit die gesprek oor favourites gehaal en dat hy nou effe onder die radar is. Maar Ierland bly ’n span wat wéét hoe om die All Blacks te skok – hy het Kieran Read (kaptein) se span reeds twee keer in die afgelope drie jaar geklop. Die eerste keer was in 2016 op neutrale grond in Chicago (40-29) en die tweede net laas jaar in Dublin (16-9). Behalwe vir die All Blacks se openingswedstryd teen die Springbokke wat hulle met 23-13­ gewen het, het die Silwervarings nog nie veel teenstand gehad nie. Hulle het min moeite ondervind om Kanada (63-0) en Namibië (71-9) te klop. Hulle laaste groepwedstryd – teen Italië – is gekanselleer weens die tifoon Hagibis. Cian Healy, loskopstut van die Iere, was lid van die wenspan in Chicago en Dublin. “Ek kyk nie juis terug daarna nie. Dis in die ver­lede en was nie in ’n WB nie. So, dit beteken nóú nie juis veel nie. “Hulle het reeds drie keer all the way gegaan en ons nie. So, dis ’n reuse-uitdaging vir ons,” het hy aan rugbyworldcup.co.za gesê. Die All Blacks se span word môre aangekondig.