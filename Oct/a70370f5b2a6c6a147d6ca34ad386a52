SKAAK is vir sommige maar ’n bra boring tydverdryf. Maar, sal skaakliefhebbers vir jou sê, dié bordspel is vir die slimmes en diegene wat lank kan konsentreer. Ontmoet Raidan Michiel, die 11-jarige skaakkampioen van Wellington. Dié slimkop van Van Wyksvlei Primêr speel skaak sedert hy sewe jaar oud is. Raidan het onlangs in China deelgeneem aan die Wêreldkampioenskapstoernooi vir Kadette. En toe die laaste koning val, was dié gr. 4 leerder onoorwonne. Raidan het twee gelykop uitslae en twee oorwinnings behaal. Sy klasonderwyseres en afrigter, Melissa Ephraim, kan nie uitgepraat raak oor dié “merkwaardige en intelligente” seun nie. Ephraim sê geesdriftig: “Raidan is iets anders: Hy werk gedurig en sit letterlik ure se oefening in. “Toe hy ná drie weke terugkeer van China, het ’n berg skoolwerk vir hom gewag. “Raidan het sonder enige hulp of aanmoediging aan die werk gespring. “Hy het sy take voltooi en selfs volpunte vir ’n wiskundetoets gekry – een waarop hy nie eens voorbereid was nie. “My wens vir Raidan is dat hy sal aanhou glo in homself en op God sal vertrou.” Sy pa, Riaan (39), wat instandhouding doen by ’n fabriek, het gister aan Son gesê: “Raidan het eintlik op sy eie geleer skaak speel. “Ek en sy ma, Danielle (32), het maar toevallig uitgevind nadat hy die eerste keer vir die Boland-span gekies is. “Ons mis sedertdien nie sommer ’n toernooi nie – hoe naby of ver ook al. Ons is sommer baie trots op hom en beslis sy grootste fans.” Riaan, wat saam met Raidan na China is, sê sy laitie is maar ’n seun van min woorde. Hy sê Raidan verkies om sy praatwerk op die skaakbord te doen. Raidan het in Desember nóg ’n uitsonderlike prestasie behaal. Dis toe hy sewe uit sewe wedstryde gewen het op die SA Junior Skaakkampioenskapstoernooi in Gauteng. Koste Hy is juis nou besig met voorbereiding vir die Afrika Jeugskaaktoernooi in Desember in Windhoek. As enige iemand wil help om Raidan se koste te dek, kan Riaan by 072 934 2935 gebel word.