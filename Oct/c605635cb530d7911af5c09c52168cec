’N COP van die Motherwell-polisiestasie wat saamgesweer het om sy vervreemde vrou – ’n cop by die Zwide-polisiestasie – te laat vermoor, is gister saam met sy makkers aan die moord op haar skuldig bevind. Regter Irma Schoeman het sers. Mlungisi Tsitsi saam met Thembani Rorwana, Msindisi Bhebhula, Ndiphe Soqomashe, Sicelo Mbanga en Ayanda Nyumka skuldig bevind aan die huurmoord op konst. Nomathamsanqa Mtwesi. Sy is op 12 November 2015 in Motherwell vermoor. Schoeman, van die Baaise hooggeregshof, het Tsitsi en Soqomashe ook skuldig bevind aan sameswering om moord te pleeg. Al die mans is onskuldig bevind aan die onwettige besit van ’n vuurwapen en ammunisie. Volgens Schoeman was daar net omstandigheidsgetuienis – in dié geval selfoonrekords – teen die beskuldigdes en nie direkte bewyse nie. Sy het vroeër in ’n binneverhoor bevind Tsitsi en Bhebhula se confessions is toelaatbaar, maar nie dié van Rorwana nie. Volgens haar kan daar deur middel van Tsitsi en Bhebhula se confessions vasgestel word hoe die misdaad ontvou het. Schoeman het gesê Tsitsi noem in die confession sy en die slagoffer se huweliksprobleme en die pogings wat aangewend is om te versoen. Hy het Soqomashe toe vertel van sy vrou se affairs met ander mans. Daar is toe tussen die twee mans ooreengekom dat Mtwesi vermoor moet word. In die confession sê Tsitsi hy en Soqomashe het ooreengekom dat hy (Tsitsi) nie die identiteit van sy vrou se voornemende aanvallers ken nie. Hy sê hy het Soqomashe toe R8 000 of R10 000 vir die huurmoord gegee. Tsitsi sê kort ná die moord het Soqomashe hom gebel en gesê Mtwesi is vermoor. Volgens Tsitsi was hy ten tyde van die moord nie meer kwaad vir Mtwesi nie omdat dit lank gevat het voordat die plan uitgevoer is. Hy sê hy is spyt oor wat met Mtwesi gebeur het. Schoeman het hierop gesê die feit dat Tsitsi gedink het die plan om sy vrou te vermoor gaan nie voort nie, beteken nie hy het hom nie met die plan vereenselwig nie. In sy confession sê Bhebhula dat Rorwana aan hom gesê het ’n vrou moet vermoor word. Hy sê hy is toe na Rorwana se huis om Mbanga en Nyumka met ’n vriend se kar op te laai. Hierna is hulle na die Zwide-polisiestasie, van waar hulle Mtwesi huis toe agtervolg het. Volgens hom het Mbanga en Nyumka hom beveel om naby NU8 stil te hou. Hy sê die twee mans het uit die kar geklim en ná ’n ruk het hy drie gunshots gehoor. Volgens hom het Mbanga hom later R400 in die hand gestop. Die regter het die frekwensie en patroon van die rits oproepe tussen die beskuldigdes van 1 November 2015 tot 20 November 2015 – asook oproepe wat hulle die oggend voor en ná die moord gemaak het – voorgehou. Volgens Schoeman kon die beskuldigdes nie ’n verduideliking gee vir die selfoon-kommunikasie tussen hulle nie. Schoeman het gesê na aanleiding van die selfoon­rekords het sy tot die slotsom gekom Tsitsi en Soqomashe het saamgesweer om Mtwesi te vermoor. Volgens haar is daar geen bewyse voor die hof dat die ander beskuldigdes by die conspiracy betrokke was nie. Die regter het bevind Rorwana het na aanleiding van selfoonrekords Bhebhula, Mbanga en Nyumka bymekaargekry om die plan uit te voer om Mtwesi te vermoor. Schoeman het gesê die selfoonrekords bewys Tsitsi het geen kontak met die ander vier beskuldigdes gehad nie, net met Soqomashe. Volgens Schoeman het al die beskuldigdes ’n gemeenskaplike doelwit gehad om Mtwesi te vermoor en almal het ’n rol daarin gespeel. Schoeman het bevind daar is geen bewys dat die ander beskuldigdes, behalwe Mbanga en Nyumka, in besit van ’n vuurwapen was nie. Die regter het gesê al is dit onseker wie die skietwerk gedoen het, is Mbanga en Nyumka albei na die toneel om Mtwesi te vermoor. Die verhoor is tot môre uitgestel vir voorvonnisverrigtinge.