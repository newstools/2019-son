TOKIO. – Will Tupou het altyd gedroom om eendag in ’n uitklopwedstryd van die Rugby World Cup te speel. Sondag gaan Tupou se droom verwesenlik word wanneer hy vir Japan teen Suid-Afrika in die een kwarteindstryd van die rugbyskoupel in die Tokio Stadion uitdraf. Die 29-jarige senter is ’n boorling van Auckland, Nieu-Seeland. Hy het grootgeword in Australië, waar hy rugbyliga vir die Brisbane Broncos en van 2012 tot 2013 Super­rugby vir die Western Force in Perth gespeel het. In 2016 het hy by die Coca-Cola Red Sparks in Fukuoka in Japan aangesluit. Sedertdien het hy gekwalifiseer om Japan op internasionale vlak te verteenwoordig. Hy het vanjaar nog Superrugby vir die Sunwolves gespeel. ’n Verheugde Tupou het Sondag ná sy span se dramatiese sege van 28-21 oor Skotland in die Yokohama Stadion gesê: “Ek is van Australië, maar ek is trots om die trui van Japan te dra. “Ek het nooit gedink ek sal so lank in Japan bly nie. Ek het die geleentheid gekry om Japan in ’n World Cup hier te verteenwoordig. Daarom is ek baie bly dat ek besluit het om langer hier aan te bly.” Tupou sê hy het verlief geraak op die land en sy mense. “Ek geniet veral die kultuur hier en hou baie van die mense. Dis wat my aangespoor het om langer hier te bly. “My gesin geniet dit ook hier. En wanneer my gesin gelukkig is, speel ek my beste rugby. “Toe ek die eerste keer hier kom, was daar baie mense wat my support het. Hulle het my aangemoedig om langer te bly sodat ek vir Japan kan speel. “Dié mense bestuur klein familierestaurante. “Hulle het my die selfvertroue gegee en my altyd herinner dat ek suksesvol kan wees. Só, ek probeer soveel moontlik om altyd terug soontoe te gaan. Vars “Ek het al my rugbytruie aan hulle gegee. “Ek geniet veral die Japanse kos. Alles is altyd so vars. Hulle is lieflike mense,” voeg Tupou by.