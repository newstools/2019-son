AS DAAR een All Black-ondersteuner is wat ná hul verloor teen Engeland non-stop gebel gaan word, is dit Shaun Pollard van Nieu-Seeland. Dié die hard supporter was mos so confident dat Nieu-Seeland die Wêreldbeker gaan wen, dat hy 'n tattoo van die Webb Ellis-beker op sy lyf laat aangebring het. Onderaan het hy die jaargetalle aangebring wat die All Blacks die beker gelig het (1987, 2011, 2015), maar toe ook sommer met 2019 by. Almal wil seker nou weet wat Pollard met sy tattoo gaan maak ná sy span se nederlaag van 19-7 teen Engeland in die halfeindronde. Pollard het vandeesweek nog aan Stuff gesê hy staan 100% agter die All Blacks en vertrou dat hulle gaan wen. "Hulle gaan vir die three-peat (die beker drie keer agtereenvolgens wen) en ek het nog nie eens daaraan gedink dat hulle kan verloor nie." Hy het gesê hy word van oral gebel nadat hy die foto van sy tattoo op sosiale media gedeel het. Die oproepe hou nou seker nie op nie.