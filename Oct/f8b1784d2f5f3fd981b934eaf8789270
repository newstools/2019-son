TOTTENHAM Hotspur se breier, Mauricio Pochettino, sê die klub moet gereed wees om in Januarie transfers te maak. Dit kom nadat Tottenham net een oorwinning in sy laaste sewe wedstryde in alle kompetisies behaal het. Spurs het Saterdag teen Watford weer met 1-1 gelykop gespeel. Ná die gelykopuitslag het Spurs na sewende plek in die Premier League geval. Dan is daar ook onsekerheid oor spelers soos Christian Eriksen, Toby Alderweireld, Jan Vertonghen en Danny Rose. Pochettino het in die verlede oor Spurs se taktiek in die transfer window gepraat en toe hy gevra is of hulle in Januarie sal besigheid doen, het die Argentyn gesê hulle sal móét. Die breier sê dit help egter nie om nou al oor Januarie te praat nie. Tevrede “Ons gaan geen voordeel daaruit trek om oor Januarie te praat nie. Dit is te ver en ons het nog baie wedstryde om te speel,” sê Pochettino. “Dit is die struktuur van die klub en ek dink hulle moet gereed wees as ons iets moet doen. Ek is andersins tevrede met die groep. “Die belangrikste ding is nou om die spelers kalm te hou. Hulle moet herstel vir môre (teen Crvena Zvezda), want dit gaan belangrik wees om te wen en weer ons vertroue op te bou. “Dit gaan moeilik wees, want die Champions League is altyd moeilik.”