ALISTAIR Izobell se konsert Rebirth: Greatest Show­case was ’n indrukwekkende viering van plaaslike talent. Dié konsert is Saterdagaand in die GrandWest Casino se Grand Arena gehou. Alistair was op die verhoog saam met ander fantastiese kunstenaars soos Dr Victor and the Rasta Rebels, Lira, Sasha-Lee Davids, Jarrad Ricketts, Esther Philander, Morgan Beatbox, die 14-jarige Tracy Lumapi en die asemrowende Jeodhouse. In die konsert het Alistair baie van sy onlangse lewensbesluite en motiverings gedeel. Hy vertel: “Ná 30 jaar het ek ’n break van die musiekbedryf gevat. Maar nie vir ewig nie. “Ek het die Good Party gejoin om musiekkunstenaars se daily struggle om te survive onder die regering se aandag te bring. “Ek was nie suksesvol om in die parlement te beland nie. Maar die struggle om vir musikante erkenning vir hulle werk te gee, is nie oor nie. Tot dan sal ek aanhou konserte reël en om vir musikante soos hierdie werk te skep.” Die Sama-benoemde Jarrad­ het sy nuwe musiek aan die entoesiastiese gehoor voorgestel. Esther was onvergeetlik in haar rol as die voorsanger van Jeodhouse. Sasha-Lee het ons remind aan hoe ’n fantastiese sangeres sy is met haar sultry operastyl-musiek. Dr Victor and the Rasta Rebels het die gehoor soos gewoonlik lekker laat dans. Morgan Beatbox, die Joshua­ Choir en Tracy het die mense vermaak met hulle diverse musiekstyle. Maar Lira het die meeste aandag getrek. Die stylvolle en baie soulful sangeres het die gehoor se gees gelig met haar liedjies. Dit was lekker om Alistair terug op die verhoog te sien. Ons sien uit na nóg!