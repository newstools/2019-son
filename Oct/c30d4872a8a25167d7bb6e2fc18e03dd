DIE Nigeriese pastoor Timothy Omotoso en sy medebeskuldigdes, wat op onder meer verkragting teregstaan, gaan hulle nou tot die konstitusionele hof wend. Dit nadat hul aansoek, om die internasionale klagte teen hulle uit te sluit, in die appèlhof misluk het. Die klagte hou verband met oortredings wat na bewering op oorsese sakereise gepleeg is. Omotoso, Lusanda Sulani en Zukiswa Sitho staan tereg op 97 klagte wat verkragting, mensehandel en rampokkery insluit. Die uitspraak van die appèlhof lui: "Die aansoek vir lof tot appèl word verwerp op grond daarvan dat daar geen redelike vooruitsigte op sukses is en daar geen ander dwingende redes is hoekom 'n appel aangehoor moet word nie." Peter Daubermann, Omotoso se regsverteenwoordiger, sê hy verwag dat dit twee weke sal neem om alle prosesse by die konstitusionele hof in te dien. Omotoso het die appèlhof genader nadat regter Irma Schoeman die aansoek in die hooggeregshof in Pretoria van die hand gewys het. Dit nadat Daubermann aangevoer het dat die hof nie die jurisdiksie het om die beskuldigdes op die internasionale klagte te verhoor nie.  - News24