DIE polisie in Grabouw ondersoek ’n saak van poging tot moord nadat ’n man in sy geslagsdele geskiet is. Dié voorval het Sondag omstreeks 20:00 op ’n plaas naby die Viljoenshooppad naby Grabouw plaasgevind, het Mihlali Majikela, polisiewoordvoerder gesê. “Volgens berigte het die man by sy huis gesit toe ’n onbekende persoon in sy huis kom en op hom begin skiet. “Die man is in die onderlyf gewond en na ’n nabye hospitaal geneem. Die verdagte het te voet gevlug.” Gemik Verskeie mense het op Facebook uitgevaar oor die voorval en dit as ’n plaasaanval bestempel. Maar die plaaslike gemeenskapspolisiëringsforum sê hulle dra nie kennis van ’n plaasaanval nie, maar weet van ’n voorval. FarmWatch SA, ’n organisasie wat hom daarmee bemoei om mense van plaasaanvalle bewus te maak, weet ook nie van ’n aanval nie. Son het egter verneem dat die skieter die man se vrou is en dat sy gemik het vir sy skrotum. “Die omstandighede rondom die voorval word ondersoek,” het Majikela gesê.