DIE rekeningkundevraestel se boeke het nie lekker gebalanseer nie. Die matrieks van die Hoërskool Rocklands in Mitchells Plain het Woensdag nie veel pret met hulle rekeningkunde-eksamen gehad nie. Die leerders het stil uit hulle eksamenlokaal geloop, waarna hulle die vraestel met hulle medeleerders bespreek het. Almal het dieselfde gevoel oor die drie uur lange vraestel – dis nie wat hulle verwag het nie. Kaylynn Adams vertel hoe die tyd ook nie genoeg was om deur alles te werk nie. Adams vertel: “Ja, daar was vrae waarvan ons die antwoorde geken het, maar daar was baie wat ons nie eens voor studeer het nie. “As daar miskien meer tyd was, kon ons seker dit uitgefigure het.” Leah Craak stem saam en sê daar is baie van die goed wat hulle bestudeer het wat nie ingekom het nie. “Ons voel nie goed oor die vraestel nie. Ons sal slaag, maar dit was die moeilikste sover van die lot wat ons geskryf het. “Dit was confusing, maar ons is baie bly dat ons dié een agter die rug het. “Dis klaar! Ons hoef nou nie meer oor dit te worry nie.” Gelukkig makeer geeneen van die leerders dié vak vir hulle loopbaan-paaie nie. Donderdag skryf die matrieks Afrikaans en ekonomie. Son wens al die matrieks sterkte toe.