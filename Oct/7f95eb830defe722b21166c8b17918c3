GISTER presies ’n jaar gelede is Zavier Jassen (17) van Helenvale in die Baai dood. Nou het sy familie ’n stigting begin waarmee ander mense bygestaan word wat geliefdes verloor het. Jassen, rdl. Pieter Hermaans se broerskind, is op 3 Oktober 2018 in ’n straat naby sy huis in Voisinweg afgemaai. Volgens die polisie is sy lyk in Sagardweg gevind met ’n koeëlwond in die kop. Swaar Die provinsiale ondersoekspan teen georganiseerde misdaad het dadelik die saak aangeneem en binne sowat vier dae is die moordverdagte vasgetrek. Carol-Ann en Sebastian, Zavier se ouers, sluk nog swaar aan die werklikheid dat hulle jongste seun vir altyd weg is.­ “Op 29 Julie sou hy 18 gewees het. Ons het ’n diens vir hom gehou en die bishop het gesê daar moet iets goeds van die ding kan kom om ander jong mense te help,” sê ’n bewoë Carol-Ann. “Daar is steeds elke dag goed wat my aan Zavier herinner, aan die legacy wat hy agtergelos het. Dis klein goedjies, soos hoe lief hy was vir eet en cooldrink. “Die goed in die huis hou nou langer,” skerts sy effens. Sebastian is volgens Carol-Ann hulle steunpilaar. Hy probeer sterk bly, maar sy kan sien dit vreet ook aan hom. Zavier se ouer broer, Zandré, raak net stil wanneer hy aan sy boetie dink. “Hy is baie teruggetrokke en hy vat dit swaar. Hy praat nie maklik daaroor nie, maar op sy Facebook statuses kan ek sien hy mis sy broer. “Hy kyk nou alleen sokker in die aande.” Carol-Ann sê die pyn in haar hart gaan nie weg nie. Partykeer sal dit beter met haar gaan, maar dan is sy weer down. Neville van Belling, die moordverdagte, is in aanhouding. Zavier se ouers sê dit maak dit vir hulle ’n bietjie makliker om te weet hy is agter tralies. Hy sal op 14 Oktober weer in die Baaise landdroshof verskyn op ’aanklag van moord. Die doel van die stigting is om ander families wat deur ’n soortgelyke trauma gaan, by te staan sodat hulle kan weet hulle is nie alleen in die stryd nie. Die Jassens beoog om die pad saam met die geraakte families te stap. Kerse is ook aangesteek ter herinnering aan almal wat al hulle lewe weens bende­geweld verloor het.