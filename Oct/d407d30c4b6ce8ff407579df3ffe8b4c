HY HET sy sussie se lewe probeer red en self in die proses gesterf. Die 10-jarige Ntakadzeni Masithi van Venda in Limpopo word as ’n held beskryf nadat hy sy agjarige sussie, Adivhaho, probeer red het nadat sy in ’n sloot vol water geval het. Die sloot is vir die bou van ’n brug gegrawe. Dapper Ongelukkig het die boetie en sussie albei Saterdagmiddag verdrink. Hulle lyke is later op dieselfde dag gevind. Edward Masithi, die kinders se oom, sê Ntakadzeni was dapper en die klong het sy “eindelose liefde” vir sy sussie gewys. Brig. Motlafela Mojapelo sê die saak word ondersoek. – News24