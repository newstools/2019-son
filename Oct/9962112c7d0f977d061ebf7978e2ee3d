STEVE "Shag" Hansen se droom van drie agtereenvolgende World Cup-titels vir Nieu-Seeland is aan skerwe. Die All Black-afrigter moes Saterdag toekyk hoe Eddie Jones (afrigter) se Engeland sy span met 19-7 in Yokohama verslaan. En dit kon veel erger vir 'n lustelose All Black-span gewees het, met twee drieÃ« wat omgekeer is vir obstruksie en 'n hanteerfout. Dit was alles Engeland in die eerste en tweede helfte met die All Blacks wat by die afbreekpunte en lynstane oordonder is. Eddie Jones se besluit om twee spelskeppers in George Ford (losskakel) en Owen Farrell (binnesenter) in te span het die All Blacks op die agtervoet gehou. Onder die voorspelers het Billy Vunipola - in sy 50ste toets - die bal sterk oor die voordeellyn gedra. Maro Itoje was net so besig, met Ben Youngs wat op skrumskakel die toutjies getrek het. Nieu-Seeland moes basies van scraps af lewe en teenaanvalle loods om in die game te bly, maar kon net nie die Engelse se rotsvaste verdediging flous nie. Die Rose se twee jong flanke Sam Underhill en Tom Curry het hier goeie werk gedoen om besit om te keer of die All Blacks se aanvallers by die kantlyn uit te duik. Die enigste punte vir die All Blacks sou van een fout voor die Engelse doellyn kom, toe Ardie Savea gaan druk het. Manu Tuilagi se drie met minder as twee minute oor op die speelklok en vier George Ford-strafdoele het die Rose van 'n plek in die eindstryd verseker. Puntemakers: Engeland - drie: Manu Tuilagi; doelskop: Owen Farrell strafdoele: George Ford (4) Nieu-Seeland - drie: Ardie Savea doeslkop: Richie Mounga