GALINDA Nelson moet eers wag vir die staat om tien verklarings te bestudeer voordat sy sal weet of sy ’n voorverhoor gaan kry. Die verklarings, wat deur die speurder op ’n memory stick gelaai is, is Donderdag aan die staat oorhandig. Nelson, wat nou al 10 keer in die Worcester Landdroshof verskyn het vandat sy in Februarie gearresteer is, sal eers dan haar lot weet. Vryheid Latifah Jacobs van One Billion Rising Suid-Afrika sê hulle dra die belange van die kinders op die hart. Jacobs is egter niks impressed nie dat Nelson net op ’n waarskuwing vrygelaat is, oor sy haar diere wil voer. Sy meen dat Nelson niks daarvan gedink het om na bewering 12 kinders aan te hou en te martel nie, maar nou wil sy haar vryheid hê om diere te voer. Jacobs vaar uit: “Dis onaanvaarbaar! “Hoe kan die hof dit as ’n verskoning sien? “Ons sal graag wil weet wat in daai verklarings staan en wie dit afgegee het.” Volgens Jacobs is Nelson twee jaar deur die departement van maatskaplike ontwikkeling ondersoek voordat die kinders uit haar sorg geneem is. Maar dít het eers geskied nadat een van die kinders ’n foto op Faceboek gelaai het wat wys hoe ’n kind vasgeketting is. Jacobs sê nadat die kinders uit Nelson se sorg verwyder is, was hulle in ’n erge toestand. Sy verduidelik: “Sy was veronderstel om na ons kinders om te sien. “Ons kinders ervaar al klaar genoeg abuse elke dag. “Die moeders moet nou die kinders in hierdie toestand terug kry. Pateties Son het met een van die veiligheidsouers buite die hof gepraat. Sy het verkies om anoniem te bly. Die vrou sê 3 van die 12 kinders is in haar sorg geplaas. Sy beskryf die toestand waarin hulle by haar aangekom het as “pateties”. Die vrou vertel: “Ek wil nie te veel uitlaat nie, maar die kinders was emosioneel nie in ’n goeie plek nie.“Hulle kon nie uitgepraat raak oor wat saam met hulle by Galinda se huis gebeur het nie. Jacobs sê hulle sal seker maak hulle ruk weer by die hof op wanneer Nelson op 7 November verskyn.