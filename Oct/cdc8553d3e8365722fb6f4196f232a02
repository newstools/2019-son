’N PÊREL wat 8 000 jaar oud is en volgens argeoloë die oudste in die wêreld is, sal in Abu Dhabi uitgestal word. Hulle het Sondag gesê dié pêrel bewys dit word sedert Neolitiese tye vir ruilhandel gebruik. Hierdie natuurlike pêrel is in uitgrawings in die vloer van ’n kamer op die eiland Marawah naby die hoofstad van die Verenigde Arabiese Emirate ontdek. Abu Dhabi se departement van kultuur en toerisme sê: “Daar is met koolstofdatering bepaal die lae waaruit die pêrel kom, gaan na 5 800 tot 5 600 v.C. terug tydens die Nuwe Steentydperk.” – AFP