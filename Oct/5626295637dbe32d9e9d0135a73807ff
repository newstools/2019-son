DIE army was gister in die strate van Du Noon teenwoordig om stabiliteit in die omgewing te bring. Dié drastiese stap kom nadat die gebied vir dae onder lockdown was weens protesaksies. Die protes het te make met griewe oor taxiper­mitte. JP Smith, mayco-lid belas met veiligheid, sê die onluste gaan glo oor ’n operasie van die Stad se verkeersdienste teen taxi’s. “Taxi drivers en -eienaars glo hulle moenie beboet of gearresteer word vir oortredings nie, en die Stad moet eers die oortredings met hulle bespreek. Smith sê: “Dié voorstel is belaglik. “Operateurs van publieke vervoer en eienaars moet besef die wet word op hulle en elke motoris toegepas en hulle het ’n groter verantwoordelikheid op die pad. Hulle gedrag is ’n skande.” Intussen was geïntegreerde magte verbonde aan die polisie se Operation Lockdown ook besig met geteikende operasies in die taxi ranks by Table View en Du Noon. Kapt. FC van Wyk, polisiewoordvoerder, sê geïntegreerde magte het Maandag begin. Hulle fokus op die oorsprong van misdaad, soos dwelms en vuurwapens. Die MyCiTi-busstasie in Du Noon wat gesluit is nadat dit ’n paar jaar gelede gevandaliseer is, is Vrydag weer aan die brand gesteek. By Son se aankoms in die gebied gisteroggend het dit gelyk asof die meeste inwoners in Du Noon soos normaalweg aangaan met hulle dag. Mense het by ’n winkelsentrum inkopies gedoen en daar was ook ’n lang ry by een van die OTM’s. Die enigste bewyse van enige onrus was die swart brandmerke in die strate, vullis wat in die strate gegooi is en die polisie op strategiese plekke. Verder was dit business as usual.