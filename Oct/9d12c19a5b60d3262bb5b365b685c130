GEREGTIGHEID vir die baba Jeremiah Ruiters sleep behoorlik voete. Dié keer is dit omdat die tolke by die Kaapse hooggeregshof weier om te werk oor hulle na verneem word nog nie betaal is nie. Die verhoor is gister die der­de keer dié week uitgestel. In die hofgange word gefluister die tolke weier om ’n steek werk te doen tensy hulle hul tjieng ontvang. Die vertraging raak nie net die Ruiters-saak nie. Dit affekteer talle sake waar tolke se hulp benodig word. In die hofgalery kon die frustrasie op die gesig van die baba Jeremiah se familie gesien word. Hulle daag elke dag by die hof op – net om te hoor die saak word weer uitgestel. Regter Monde Samela het verlede maand verduidelik die vertragings is buite die hof se beheer, maar het be­lowe die hof doen sy bes. Jeremiah se ma, Abigail Ruiters, en haar medebeskuldigde, Amee­rudien Peters, staan tereg op klagte van moord en kindermishandeling. Die klagte spruit uit die dood van die 17 maande oue klong. Selfs Ruiters en Peters het gister min impressed gelyk toe die saak teen hulle die soveelste keer uitgestel is. Die twee loop hof nadat Jeremiah op 12 Julie 2017 in die Factre­ton Kliniek dood verklaar is. Peters het toe kort tevore met die kind daar opgedaag. Die staatspatoloog dr. Marna du Plessis het vroeër getuig Jeremiah se dood is veroorsaak deur veelvuldige beserings. Peters het gister die grootste deel van die oggend in die hof met ’n death stare na Ruiters gestaar. Hy het so dan en wan iets vir haar gemompel, maar Ruiters het geen interest in sy gemompel gehad nie. Sy het net voor haar gekyk en met haar hare gespeel. Ruiters gaan na verwagting volgende week getuig. Intussen het die staat die borgtog-verslag ingehandig en op rekord gesit. Geen vrae is daaroor gevra nie. Die saak gaan op Dinsdag 15 Oktober voort.