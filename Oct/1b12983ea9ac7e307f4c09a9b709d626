DIE indrukwekkende Bloodhound supersoniese kar het in die stowwerige Noord-Kaap geland. Dis die Bloodhound LSR (landspoedrekordvoertuig), die wêreld se vinnigste kar, wat gebruik gaan word om die landspoedrekord by die toetsterrein op Hakskeenpan in die Kalahari te verbeter. Dit sal waarskynlik oor ’n jaar hier gedoen kan word. Dié week het die Noord-Kaapse premier, Zamani Saul, die koms van die supersoniese kar amptelik geloods en die tuig onthul. Hy is vergesel van ses lede van die uitvoerende raad asook die provinsiale polisiekommissaris, lt.genl. Risimati Peter Shivuri. Die uitvoerende hoofbeampte van die Bloodhound-projek, Ian Warhurst, was ook by die verrigtinge. Saul, wat die hoofrede gelewer het, was baie opgewonde omdat die Noord-Kaap geskik gevind is om dié ambisieuse projek aan te bied. “Ons is gereed vir die wêreld­rekord. Hierdie soort projek gaan vir ons baie werksgeleenthede skep, veral ten opsigte van toerisme. “Dit sal ook help om ons provinsie ’n moderne, groeiende en suksesvolle een te maak.” Remvermoë Hy het daarby die vele werkers geloof wat sowat 16 000 ton klippies van die ry-oppervlak van die pan moes verwyder, ondanks die geniepsige son en weer. Aanvanklik sal hy probeer om teen ’n moewiese spoed van 800 km/h te ry. Dit is alles toetse om onder meer die remvermoë van die voertuig te bepaal. Uiteindelik sal hy probeer om teen ’n stink spoed van 1 609 km/h die wêreldrekord te verpletter. Die huidige rekord is 1 228 km/h. Dis reeds in 1997 deur Andy Green opgestel. Die Bloodhound het aluminium-wiele en word deur ’n jet-enjin aangedryf. Almal hou nou asem op dat niks onvoorsiens tydens die oefensessies sal gebeur nie.