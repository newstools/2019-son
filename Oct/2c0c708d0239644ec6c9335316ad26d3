RORY Kleinveldt het Faf du Plessis uitgedaag om met sy terugkeer van Indië vir die Titans in die nasionale meerdaagse reeks te speel. Kleinveldt, wat aan die einde van verlede seisoen uitgetree het, het op Du Plessis se kritiek gereageer, waarin die Protea-kaptein die plaaslike krieketstrukture as onvoldoende beskryf om gehaltespelers op te lewer. Du Plessis het ná sy span se loesing van 0-3 teen Indië gesê die huidige krisis is te wyte aan sekere strukture in Suid-Afrikaanse krieket wat nie voldoende is om spelers van internasionale gehalte op te lewer nie. Du Plessis sê: “Daar is ’n groot gaping tussen ons plaaslike en internasionale krieket. “’n Paar jaar gelede moes iemand ook die visie gehad het om ’n plan te maak wanneer ’n klomp ouens wat dieselfde ouderdom was, sou uittree.” Nou daag Kleinveldt Du Plessis in ’n Twitter-inskrywing uit om die leiding te neem dat die internasionale spelers aan die meerdaagse reeks moet deelneem. “Dit is ’n manier hoe ons die standaard kan verhoog en hopelik kan Faf die leiding neem.” Hy vra ook dat ál die wedstryde gelivestream word sodat die publiek kan sien wat werklik in die wedstryde gebeur. Kleinveldt het 454 paaltjies in 148 eersterangse wedstryde vir die Westelike Provinsie en Cape Cobras geneem en 6 internasionale T20-wedstryde vir die Proteas gespeel.