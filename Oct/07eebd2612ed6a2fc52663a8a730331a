BELINDA Davids maak van 20 November tot 1 Desember ’n draai in die Kunstekaap Teater vir haar baie gewilde show The Greatest Love of All: A Tribute to Whitney Houston. Dit volg nadat sy vanjaar meestal internasionale gehore met haar talent en sielvolle stem betower het. Dié spesiale orkes-konserte is ’n eerste in Suid-Afrika. Davids het vanjaar met orkesbegeleiding in uitverkoopte arenas in Rusland en Brittanje opgetree. Sy het toe in Julie die gesogte Inter­nasionale Erkenning-toekenning op Brittanje se National Tribute Music Awards ontvang. Die SA ster het hierdie eer ontvang uit erkenning vir haar “wêreldwye bydrae tot die uitvoering van huldeblyke” en haar “baanbreker-invloed op die musiekbedryf”. Die show behels dié keer ’n SA orkes, dansers en ongelooflike teater-effekte. Die begaafde Davids gaan plaaslike gehore weer beïndruk in ’n fantastiese musikale tri­bute-ervaring aan een van die musiekbedryf se geliefdes. Sy sê: “Ek kan nie wag om vir die eerste keer met ’n volle orkes in die Moederstad op te tree nie. Ons het al voorheen met ’n orkes in Brittanje en Rusland opgetree en dis baie goed deur daai gehore ontvang. “Kapenaars sal baie hou van wat ons dié keer saamgestel het. Hulle moet reg wees om saam te sing en dans.” Die Kaapse publiek kan ’n groot lekkerkry van Davids verwag met ál Whitney se grootste ballades en pop-treffers, waaronder “I Will Always Love You”, “I’m Every Woman”, “One Moment in Time”, “Run To You”, “Saving All My Love”, “Queen of the Night” en “I Wanna Dance with Somebody”. Die director Johnny van Grinsven glo Davids is ’n unieke per­former wat Whitney se legacy op die verhoog lewe gee soos geen ander huldeblyk-kunstenaar nog kon nie.