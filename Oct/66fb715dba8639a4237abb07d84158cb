DIE Springbokke se stervleuel Makazole Mapimpi sou heel waarskynlik nie rugby gespeel het as sy suster en ma nog geleef het nie. Mapimpi het aan verslaggewers in Japan gesê sy ma en suster was gekant daarteen dat hy rugby speel. Hulle het gevoel hy sou niks daardeur bereik nie en moes eerder 'n werk soek of gaan leer. "Hulle afwesigheid het my egter sterker gemaak. My teenwoordigheid hier is deel van God se plan," sê Mapimpi. Mapimpi is met vyf drieë tans gesamentlik die voorste driedrukker by die Wêreldbeker. Hy het sedert sy debuut laas jaar 13 drieë in 12 toetse gedruk. Mapimpi se loopbaan is 'n bewys dat sukses nie deur jou agtergrond bepaal word nie. Mzwandile Stick, die Bokke se hulpafrigter, sê Mapimpi se storie is 'n spesiale een om aan jongmense te vertel. "Hy kom van 'n landelike gebied in die Oos-Kaap, 'n plek genaamd Tsholomnqa. As jongman moes hy 10 kilometres per dag loop om by die skool uit te kom," vertel Stick. "Afrigters in die area, waar Mapimpi leer rugby speel het, sou jou van die veld jaag as jy die bal wegskop. Daarom was hy maar weinig blootgestel aan 'n aerial game." Stick sê Mapimpi is nou 'n gevorderde speler, maar dat daar ook ruimte vir verbetering is. "Sy storie is 'n lekker een om vir jongmense te vertel. Dat jy, ondanks jou agtergrond, gereed moet wees om geleenthede aan te gryp wanneer dit kom." - JacarandaFM