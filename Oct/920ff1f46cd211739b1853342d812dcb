DIE Willows-krieketspan glo hy kan Salem môre weer tem op die Rhodes Great Field in die Grahamstad Krieketraad (GKR) se Eerste Liga. Willows het die onoorwonne Rhodes Sondag in sy eerste wedstryd van die seisoen geklop. Dit sal hulle beslis moed gee, maar hulle moet Salem glad nie lig opneem nie. Salem het wel sy eerste game van die seisoen verloor teen Sid­bury, en sal wil regmaak daarvoor teen Willows. Klaarkom Dié twee spanne het oor die jare altyd goeie en taai contests gehad. Willows het Salem verlede seisoen in albei hulle games geklop. Hoewel Willows met ’n paar van sy staatmakers moet klaarkom, glo hy hy kan Salem steeds klop. Die kaptein, Seviano Jasson, en Mohammed Sonday, wat verlede week diens gedoen het, is ongelukkig nie beskikbaar vir die wedstryd môre nie. Salem het nie sleg gevaar nie teen die verdedigende kampioen, Sidbury: Hy het die wedstryd net in die laaste boulbeurt verloor. Dit gaan hulle beslis ’n confidence boost gee. Die voormalige SA Platteland-speler Kevin Bennet is die groot gevaarman vir Salem. Hy het 67 lopies verlede week aangeteken. Willows se speler van die jaar, Marquin Loutz, is die veelsydige speler wat dopgehou moet word. Loutz het vier paaltjies teen Rhodes­ geneem en ’n vinnige 24 lopies aangeteken. Willows se bestuurder, Xanephan May, sê: “Dit gaan beslis ’n harde en taai game wees, en dis altyd lekker om teen Salem te speel. “Hulle bring altyd die beste uit ons span, en ons speel altyd in ’n goeie gees teen hulle. Ons manne is positief nadat ons die seisoen met ’n goeie bonuspunt-oorwinning oor Rhodes begin het.”