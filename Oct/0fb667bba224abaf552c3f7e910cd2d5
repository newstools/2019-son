“VAT julle pak soos ’n man.” So het Mauricio Pochettino, bestuurder van Tottenham Hotspur, Dinsdagaand aan sy spelers gesê. Pochettino het nie doekies omgedraai nadat sy span verneder is in die Cham­pions League nie. Bayern Munich het Spurs in hulle splinternuwe spog-stadion in die noorde van Londen met 7-2 pak gegee. Dít is een van Spurs se ergste nederlae in dié Europese kompetisie – en nee, nie eens een van hulle spelers is afgestuur nie. Daar is nou enorme druk op Poch en sy span om hulle reg te ruk. Die Argentyn het kwaai probeer om die blink kant bo te hou in sy press conference. Poch het gesê: “Ons moet nou soos manne saam sterk staan en probeer om oor dié gevoel te kom. “Daai laaste drie doele wat ons afgestaan het, was so asof die span moeg was en klaar opgegee het. “Dalk was dit die frustrasie, want tot die 82ste minuut was die manne nog baie woelig. Hulle het nog geveg en kanse probeer skep.” Poch meen Bayern was net meer klinies.