MARIANO Eesou wil net verder hardloop en meer sukses behaal nadat hy aangewys is as die Madibaz se mansatleet van die jaar. Dié toekenning het gekom ná ’n seisoen waarin die 27-jarige langasem sy vermoë op Universiteitsport Suid-Afrika se kampioenskapsbyeenkoms getoon het. Daar het hy die bronsmedalje in die 21,1 km-wedloop en silwer in die 10 km-landloop gewen. Eesou was ook een van die Nelson Mandela-Universiteit se suksesvolste atlete in ’n aantal provinsiale en nasionale padwedlope hierdie jaar. Maar volgende jaar wil hy hom op maratons toespits. Dít nadat dié sportbestuurstudent sy persoonlike beste tye in 2019 verbeter het. “Onder ons afrigter, Karen Zimmerman, was die doel om selfvertroue te bou vir my maraton-debuut volgende jaar,” het Eesou gesê. “Die titel as Madibaz-mansatleet gee vir my groot plesier en vreugde. Dit wys net dat harde werk tog met ’n groot beloning kom.” Hy sê een van sy beste herinneringe vanjaar was om die 21,1 km in Port Elizabeth teen atlete van wêreldgehalte in die Suid-Afrikaanse en Suidelike streek te hardloop. Eesou het in Uitenhage grootgeword en woon nou in Somerstrand. Hy sê dit was nog altyd ’n droom om ’n toppresteerder in sy gekose sportsoort te word. “Dit was altyd in my agterkop. As ek terugkyk op my vroeë lewe en na waar ek nou is, het ek nie gedink ek sou so ver kom nie. Maar deur die genade van God is dit moontlik gemaak.” ’n Groot keerpunt vir hom het gekom toe hy in 2017 lid was van die silwermedalje-bekroonde halfmaratonspan op die Wêreldstudentespele. “Die oomblik toe ons op die podium staan, het ek ’n prentjie voor my geestesoog gesien van wat ek deurgemaak het om dit te bereik. “Dit het my die motivering, moed en die selfvertroue gegee om harder te werk om my doelwitte te bereik.”