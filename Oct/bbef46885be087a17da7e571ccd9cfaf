DIE Oos-Kaapse Derde Liga gaan nou sy Nedbank-kampioen soek. Dít is nadat die provinsiale wenners van die Derde Liga Nedbank Cup die afgelope naweek gekroon is. Ag spanne moet dinge nou uitspook om teen die Oos-Kaapse Tweede Liga-wenner, Amavarara, te kompeteer. Die uitspeelwedstryde sal by die Rotary Stadion én die WSU Stadion in Mthatha gespeel word. Dié wedstryde sal Saterdag plaasvind en die eindstryd sal Sondag gespeel word. Die wenner van die eindstryd sal dan volgende Saterdag – 9 November – met Amavarara kragte meet. Die venue vir dié groot stryd moet nog beslis word. Die wenner van dié wedstryd sal dan die eer hê om deel te neem aan die Nedbank Cup se ronde van 32. Die Baai se verteenwoordiger is PE Sundowns. Sundowns het sy Derde Liga-veldtog goed begin met ’n naelskraapse oorwinning van 3-2 oor Lion City. Die ag Derde Liga-spanne is: 1. Young Challengers FC: Safa Alfred NZO; 2. United FC: Safa Amathole; 3. Tede United Brothers FC: Safa Buffalo City; 4. MK Academy FC: Safa Chris Hani; 5. Lady Grey Stars FC: Safa Joe Gqabi; 6. PE Sundowns FC: Safa Nelson Mandela Bay; 7. AmaMpondo United FC: Safa O.R. Tambo; 8. Wits FC: Safa Sarah Baartman.