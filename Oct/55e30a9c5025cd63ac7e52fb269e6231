TOKIO. – Suid-Afrika se Bomb Squad is gerat om Saterdag in die eindstryd van die World Cup op te blaas. Die Bokke se sterk bank behoort weer ’n groot troefkaart te wees wanneer hulle Engeland in die eindstryd van die rugbyskouspel aandurf. In die meeste kragmetings tot dusver het die Bok coach, Rassie Erasmus, ses voorspelers en twee agterspelers in die tweede helfte van die bank af aangewend. Erasmus se eweknie van Engeland, Eddie Jones, het so ver gegaan om te sê Rassie gebruik dié taktiek om sy beste spelers in die tweede helfte aan te wend. Francois Louw is een van die lede van die Bomb Squad, oftewel plaasvervangers, wat tot dusver elke keer speelkans gekry het. Rassie het hom telkens in die tweede helfte ingestuur. In Sondag se semi teen Wallis het die bobaas-baljagter juis weer ’n bal op ’n kritieke tyd teen die Rooi Drake omgekeer. Dit het ’n groot impak op die uitslag van die game gemaak. Louw het gister by die span­hotel oor die rol van die Bomb Squad gepraat. “Ja, ek is lid van die groep spelers wat op die bank sit. “Ons word nou die Bomb Squad genoem omdat ons ’n groot verskil en impak moet probeer maak wanneer ons in die tweede helfte ingestuur word,” beaam hy. Benewens Louw, behoort die voorry van Vincent Koch, Malcolm Marx en Steven Kitshoff saam met die slotte RG Snyman en Franco Mostert ’n geweldige impak in die tweede helfte te maak. Herschel Jantjies en Francois Steyn sal die vonk agterlangs moet verskaf wanneer hulle losgelaat word. Erasmus behoort weer dié plan teen die Rose in die eindstryd aan te wend. Maar hy sê Jones is nie akkuraat as hy sê die Bokke se beste spelers speel in die tweede helfte nie. Ontplof “Daar is bitter min te kies tussen die spelers wat die game begin en die manne wat dit klaarmaak. “Engeland gebruik dieselfde taktiek. Jones noem sy spelers op die bank sy ‘Finishers’. “Ons spelers word die Bomb Squad genoem. “Hopelik ontplof die bom op die regte tyd in die eindstryd.”