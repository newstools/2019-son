’N HEEL eerste vir Suid-Afrika. Die Universiteit van Wes-Kaapland (UWK) het vandeesweek geskiedenis gemaak deur die eerste bekostigbare klerewinkel in sy soort in die land te open. Die UWK het met WearSA kragte saamgesnoer. Hulle klerewinkel by die universiteit se fakulteit vir wetenskap en gesondheid in Bellville is skaars ’n week oud, maar groot dinge word vir hierdie winkel gedroom. Charleen Duncan, die UWK-direkteur van die sentrum vir entrepreneurskap en innovasie, sê die hele doel van die inisiatief is om mense aan te moedig om plaaslik vervaardigde klere te koop. Duncan het gesê: “Tien jaar gelede was 200 000 mense in die klere-en-tekstielbedryf werksaam. Vandag het daardie totaal met 1 000% gedaal weens goedkoop invoere vanaf lande soos China. “Ons wil hierdie bedryf laat herleef, mense aanmoedig om plaaslike de­sign­ers te ondersteun en terselfdertyd ons studente blootstel aan die werkplek.” Volgens Duncan vind 18 UWK-studente baat by hierdie loodsprojek. Hulle word blootgestel aan die vervaardiging- en kleinhandelbedryf. “Hierdie studente doen kos­bare ondervinding op en ontvang ’n stipend vir hulle moeite. “Dit is ’n vyfjaar-ooreenkoms tussen ons en WearSA, dié. “Die idee is om dit uit te brei na ander tersiêre instellings in die land,” het sy opgewonde gesê. By Son op Sondag se besoek aan die winkel het dit gewemel van bedrywighede. Nuuskieriges het die drumpel deurgeloop om die bekostigbare kledingstukke te besigtig. Een van die hordes opgewonde mense is Simphiwe Fakude. Hy is ’n finalejaarstudent in rekenaarstudie. “Ek het ook ’n passie vir modeontwerp en wil graag eendag fashion by my studie inkor­poreer. “Met die fourth industrial revolution om die draai, sal ons met innoverende idees moet opkom om van die land se ekonomie ’n sukses te maak,” het Fakude gesê. WearSA se groephoof, Wayne van der Rheede, het by die amptelike opening van die winkel gesê hulle wil die konsep van Koop Suid-Afrikaans versterk. “Hierdie proefwinkel van die UWK is ’n bewys dat daar ’n visie is om ’n betekenisvolle bydrae te maak om die hoë werkloosheidsyfer van ons land aan te spreek,” het Van der Rheede gesê. Andre Kriel, die hoofsekretaris van die South African Cloth­ing and Textile Workers’ Union, het ook hulle blessing vir die projek gegee. “Ons hoop belangrike slyp­lesse kan in hierdie projek geleer word sodat hierdie suksesse by ander universiteite gedupliseer kan word,” het Kriel ingenome gesê.