ELUID Kipchoge, langafstandatleet van Kenia, het Saterdag die eerste man geword om ’n marathon onder twee ure te voltooi. Hy het dié marathon in Wene, Oostenryk, in ’n tyd van 1 uur 59 minute en 40 sekondes voltooi. Die 34-jarige het sy eie rekord van 2:01:39, wat hy in 2018 by die Berlynse marathon opgestel het, verbeter, maar omdat dit nie aan die reëls van die Internasionale Atletiekfederasie voldoen nie, word dit nie erken nie. Kipchoge se tyd word reeds vergelyk met ander bomenslike prestasies soos dié van die ruimtevaarder Neil Armstrong, wat op die maan geloop het en avontuurlustiges wat Mount Everest al tot op sy hoogste punte uitgeklim het. "Ek is die gelukkigste man vandag. Die boodskap dat geen mens 'n beperking het, is nou in almal se gedagtes," het Kipchoge agterna gesê.