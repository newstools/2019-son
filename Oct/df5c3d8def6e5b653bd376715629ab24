DIE grapjas Quinton Manuels het vir die eerste keer in sy tuisdorp, Kraaifontein, ’n konsert gehou. Manuels is mos deesdae ’n omroeper op Radio CCFM. “Ek was nog nooit so op my senuwees om voor my eie mense op te tree nie. En ek is oorweldig deur al die ondersteuning,” vertel die komediant. “Jy moet in jouself glo en ’n droom het, want met harde werk en toewyding sal jy uiteindelik suksesvol wees. Ek is dankbaar dat ek my droom kan uitleef. “Dit maak nie saak waarvandaan jy kom nie, moet nooit toelaat dat jou omstandighede bepaal waarheen jy op pad is nie.” Die aand was gevul met vreugde. Selfs die bekende musikant en jazz-ikoon Jonathan Butler was daar. Loukmaan Adams het sy lyf behoorlik op die verhoog rondgeswaai. Elwira Standili het die gehoor met haar magtige stem in vervoering gehad.