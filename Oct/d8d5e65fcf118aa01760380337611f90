“NOG nooit het ek gesien dat geld in papier kan verander nie.” So vertel ’n vrou van Broadlands in die Strand. Dis nadat sy dié week uit al haar Sassa-geld gescam is. Ansie Koker (70) sê dis nadat sy haar pension-geld van R1 700 Dinsdag in ’n Pick n Pay in die Strand getrek het. Koker vertel: “Ek was besig om uit die winkel te stap toe sien ek ’n man tel ’n sakkie vol note voor my op. “Die man het omgekyk en gevra of ek gesien het hy tel die geld op. Toe ek ‘ja’ sê, sê hy ek moet saam met hom kom dat ons die geld kan deel. “Ons het na die parkeerarea agter die winkel gegaan. “Toe ons daar kom, stop ’n vaal kar by ons. Een van die twee manne in die kar het gesê hulle is speurders en ons moet inklim. “Hulle vra ons toe waar die geld is. Ek het gesê ek het net mý geld. Die een ou het dit gevat en getel. “Hy het dit toe in ’n vaal koevert gesit en ’n saaknommer daarop geskryf. “Toe hy dit vir my teruggee, het ek dit net so in my handsak gesit. Skok “Hulle het toe gesê ek kan maar uitklim, hulle gaan die man wat die geld opgetel het, polisiestasie toe vat. “Ek het na die slaghuis gegaan, maar toe ek by die till kom en die koevert uithaal om vir die vleis te betaal, het ek ’n helse skok gekry. “In die koevert was net koerantpapiere met ’n CNA gift voucher. “Ek het amper ’n hartaanval gekry, want dis die eerste keer dat so iets met my gebeur. Ek kon dood gewees het.” ’n Hartseer Koker sê sy het niks kos in haar huis nie en sy kan nie eens haar skuld betaal nie. Koker het haar Sassa-kaart ook in die voorval verloor. Sy sal nou van voor af moet aansoek doen vir een. Slim Koker se vriendin en buurvrou Florrie Hendricks (67) sê: “Dis ’n ou scam. “ ’n Paar jaar terug het dieselfde mans my ook met dieselfde scam probeer inloop, maar ek was te slim vir hulle.” Koker sê sy het nie ’n klag by die polisiestasie gemaak nie oor sy die mans nie ken nie en nie weet wat die kar se registrasienommer is nie.