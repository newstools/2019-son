HY WOU net die opwarmingswedstryd tussen Japan en die Bokke in die sports bar kyk, toe word hý opgewarm. Nou is hy die laughing stock van almal wat uithang by die bar, wat boonop reg oorkant sy huis is. Dít is die verhaal van Wellman Boesak (75) van Ravensmead. Boesak sê die eienaar van die Oscars Sports Bar, David Olivier, het hom in September aangerand. Hy sê hy het ’n joppie vir Olivier gedoen, maar toe hy terugkeer om die job klaar te maak, is hy aangesê iemand anders het reeds die werk voltooi. “Ek is toe huis toe en het my werkklere uitgetrek. Daarna is ek terug bar toe om die game te kyk.” Boesak sê hy het nie lank gesit nie, toe kom Olivier se vrou tot by hom en druk ’n R100 in sy hand. “Sy het gesê: ‘Dè!’ Net so, voor almal. Ek het net gevra of dit dan al is.” Volgens Boesak het hy en die vrou toe in ’n woordewisseling betrokke geraak. “Olivier het nader gekom en my van die kroegstoel afgeklap, getrap en geskop. My foon se LCD het in die proses gebreek.” Boesak sê hy het dieselfde dag ’n saak gaan maak. “Niks het egter van die saak gekom nie. Ek wag nou om te hoor wanneer die saak hof toe gaan.” Hy sê twee ander aanrandingsake wat hy gemaak het, het ook net doodgeloop. Olivier sê daar was g’n skoppe of klappe nie. “Ek het die man hardhandig uit my plek gesit, want hy was oproerig. Ek weet nie wat om nog te doen nie. “Ek het hom klaar R100 betaal al was hy net ’n handlanger vir die een wat die werk gedoen het. As hy meer wou hê, moes hy daardie persoon gevra het.” Olivier sê ook hy wag op die speurders om te laat weet of hy vervolg gaan word. “Ek het klaar my verklaring afgelê.” Kapt. FC van Wyk, polisiewoordvoerder, sê ’n dossier van aanranding is geopen en word ondersoek.