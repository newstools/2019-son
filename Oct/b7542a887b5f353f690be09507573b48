Twee mense is gisteraand dood en vyf ander kritiek beseer
toe twee voertuie gisteraand in 25ste Laan in Elsiesrivier gebots het. Rusel Meiring, ER24-woordvoerder, sê by die paramedici se
aankoms, is die twee voertuie in die middel van die pad gevind. "Een voertuig het aansienlike skade opgedoen en verskeie kere
gerol". Verskeie mense is rondom die toneel gevind terwyl een vrou
gedeeltelik in die voertuig gelê het. Paramedici het die pasiënte ondersoek en gevind dat twee
mense, 'n man en 'n vrou, talle beserings opgedoen het en geen tekens van lewe
getoon het nie. Niks kon vir hulle gedoen word nie en hulle is dood verklaar
op die toneel. Vyf ander pasiënte is op die toneel ondersoek, waaronder 'n
3-jarige seun en 'n 13-jarige meisie. Assesserings het getoon dat al vyf pasiënte in 'n kritieke
toestand was. Paramedici het die pasiënte behandel en gevorderde
intervensies vir lewensondersteuning aan hulle gegee. Nadat hulle behandel is, is die pasiënte na provinsiale
hospitale vervoer vir verdere versorging.