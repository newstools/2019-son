CHAOS het laat Dinsdagmiddag by die taxi rank in Kaapstad geheers toe talle pendelaars weens 'n betoging deur taxibestuurders gestrand was. Mense is gevra om die taxi rank te vermy nadat daar na bewering skote afgevuur is. Boonop is 'n polisiebeampte, wat van diens af is, ook na bewering tydens die chaos van sy diensvuurwapen beroof. Talle pendelaars is ook tydens die betoging uit busse geruk en is gedwing om van privaat voertuie gebruik te maak. Angus McKenzie, Stad Kaapstad se portefeuljevoorsitter van vervoer, sê die optrede van taxibestuurders in die Kaapstadse sakekern moet in die sterkste moontlike terme veroordeel word. "Die wettelose gedrag moet deur die polisie hanteer word en daar moet in die sterkste moontlike terme teen taxibestuurders en operateurs opgetree word," sê McKenzie. "Om spitsverkeer op so 'n manier te ontwrig en alle ander onwettige aktiwiteite wat plaasvind kan nie en sal nie geduld word nie." McKenzie beklemtoon dat daar nie met individue onderhandel sal word wat op 'n onwettige manier optree nie.   