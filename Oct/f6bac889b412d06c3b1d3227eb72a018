’N EGPAAR van Robertson is getrauma­tiseer nadat die vrou na bewering tydens ’n paartie in hulle huis verkrag is. Volgens die egpaar het ’n belustige kuiergas sy kans met die vrou gevat nadat sy en haar gesin reeds gaan slaap het. Sy was glo skaars aan die slaap toe sy wakker skrik van die jagse kuiergas wat bo-op haar lê. Die voorval het sowat twee weke gelede gebeur. Volgens die man was hy daai tyd in die werk. Hy sê sy pa het met die verdagte by hulle huis aangekom. Die verdagte woon ’n paar strate van hulle af. Die man vertel: “Sy het geslaap toe hy haar rape. “Sy het wakker geskrik en hom met skoene en ’n pot begin slaan.” Die man sê nadat die spulse jong die pad gevat het, het sy vrou die polisie gebel. Hulle het haar na die hospitaal geneem. Hy vertel verder: “By die hospitaal het sy toetse onder­gaan. “Sy is op ARV’s gesit en sy moet oor drie maande weer vir toetse gaan. Daarna het sy by die polisiestasie ’n saak oopgemaak.” Volgens die man is die verdagte gearresteer en het die speurder vir sy vrou gesê dat sy haar sal kontak oor die saak. Wat die ma woedend maak, is dat die vermeende verkragter dieselfde dag nog vrygelaat is. Volgens die man het die verdagte ook nog nooit in die hof verskyn nie. Die man sê sy vrou gaan deur ’n harde tyd en sukkel om die voorval te verwerk. Hy vaar uit: “Ek haat sulke mans! “Die vark bly ’n paar strate weg van ons. “Ek probeer my maar gedra, want die speurder het my gewaarsku ek moet glad nie aan hom raak nie.” ’n Woordvoerder van die polisie, kapt. FC van Wyk, het egter gesê in geen sta­dium is ’n verdagte vir die beweerde verkragting in hegtenis geneem óf toe vrygelaat nie. Volgens Van Wyk het die slagoffer in haar verklaring gesê sy was baie dronk en sy weet nie of iets met haar gebeur het nie. Van Wyk het verduidelik: “Sy is vir ’n mediese ondersoek geneem. “Die dokter het bevestig geen teken van enige beserings is sigbaar nie. “Daar was ook geen teken van enige seksuele aanval op die slagoffer nie. Die getuies is ondervra, maar niemand het inligting gehad oor ’n misdaad wat gepleeg is nie. “Die slagoffer het aangedui sy wil nie ’n saak oopmaak of dit laat ondersoek nie.” Volgens Van Wyk het hulle kantoor die saak aangemeld en DNS geneem. Dit sal weggestuur word om ontleed te word. Hy het gesê dit is om te kyk of dit met die ondersoek kan help. Toe Son die vrou hiervan inlig, het sy volgehou sy het ’n saak gemaak. .