AS POKER face ’n persoon moes wees, was dit onse politici. Die DA-voorsitter in Kaapstad, Grant Twigg, het nou geleer die een wat vandag met jou smile, steek jou môre in die rug. Twee van sy DA-kollegas in die Kaapse stadsraad het ’n mosie van wantroue ingedien in Twigg, wat ook ’n mayco-lid is. Die mosie, deur Rose Rau en Felicity Purchase, is môre op die agenda van die streekraadsvergadering van die DA in die Kaapse metro. Die mosie voer aan dat Twigg die streek, partystrukture en DA-koukus in die Kaapse stadsraad met ’n faksie-agenda verdeel. Dit lees verder: “Twigg onderskei nie tussen party en staat nie en het sy posisie en personeel in sy mayco-kantoor vir sy herverkiesingsveldtog gebruik.” Interne Hy word ook daarvan beskuldig dat hy ’n gebrek aan leierskap toon en dat te veel DA-vergaderings onder hom sonder ’n kworum plaasvind. Rau en Purchase is albei gevra of dié concerns hulle persoonlike opinie is of dié van takke en waarom dit nie met Twigg of die leiers in die metro bespreek is nie. Hieroor kap Rau en Purchase zip: “Dit is ’n interne DA-aangeleentheid. Ongelukkig is daar geen verdere kommentaar nie.” In reaksie sê Twigg géén van dié concerns is met hom gedeel voordat die mosie ingedien is nie. “Die DA in Kaapstad is nie verdeeld nie. Die party is verenig en gefokus op dienslewering en die 2021- verkiesing,” aldus Twigg. In die sosiale media is daar egter ’n siening dat die mosie teen Twigg net weer bevestig daar is nie plek in die DA vir bruin mense in veral leiersposte nie. Twigg kap terug: “Die DA is ’n party wat fokus op die redding van Suid-Afrika, om een nasie vir almal te bou.” Heelwat raadslede het dié week in die sosiale media hulle ondersteuning aan Twigg toegeswaai. Onder hulle is Mercia Kleinsmith, Willie Jaftha, Antonio van der Rheede, Peter Helfrich en Kyle Carls. Intussen loop gerugte oor wie Twigg kan opvolg as die mosie suksesvol sou wees. Daar word verneem Angus McKenzie, wyksraadslid van Bonteheuwel, is genader. Hy reageer: “Ek fokus op my wyk en om die projekte daar ’n sukses te maak. My aandag is ook by die vervoerkomitee, waarvan ek die voorsitter is.” Die DA se metro-sekretaris en hoofsweep in die stadsraad, Desiree Visagie, se naam word ook genoem. ’n Naam wat nie genoem word nie, is dié van JP Smith. Soos verstaan word, as Saterdag se mosie aanvaar sou word, sal die eerste ondervoorsitter – Smith – die interim-voorsitter word.