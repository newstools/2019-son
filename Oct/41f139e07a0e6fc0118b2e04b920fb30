DIE Mala Moodaley-trofee is op soek na ’n nuwe wenner. Die Northern Areas Football Association (Nafa) se bekende Mala Moodaley-uitkloptoernooi is eerskomende naweek weer in die kollig. Dit is wanneer die ronde van 16 Saterdag beslis sal word. En vanjaar kan daar ’n nuwe wenner opgelewer word – Park United, laas jaar se kampioen, is egter nog in die running om sy titel suksesvol te verdedig. Vanjaar se Premierliga-kampioen, Sibanye, wat laas jaar in die Mala Moodaley se final verloor het, is reeds in van die vorige rondes uitgeskakel. As daar na die spanne in vanjaar se laaste 16 gekyk word, is dit baie moeilik om eintlik ’n gunsteling uit te wys. En Park United het ook nie vanjaar die soort sokker gespeel wat ’n mens sal laat dink hy het dit in hom om weer die trofee huis toe te vat nie. Saints het nou wel ’n swak seisoen beleef, maar hulle kan nooit afgeskryf word as ’n span wat nie die vermoë het om die titel te wen nie. Helenvale en Fairview Rov­ers kan as die kwaai buiteperde vir vanjaar se kroon beskou word. En veral Rovers sal silwerware soek nadat hulle Premierliga-sukses net-net mis­geloop het.