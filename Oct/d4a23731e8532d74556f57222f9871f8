DIE Wes-Kaapse polisiediens kan nie bekostig om verpolitiseer te word nie. Só sê die provinsiale minister van gemeenskapsveiligheid, Albert Fritz. Dit kom nadat die pos van die Wes-Kaapse polisiekommissaris weer geadverteer is. Die pos is al sedert einde Julie vakant toe die vorige polisiekommissaris, lt.genl. Khombinkosi Jula, na KwaZulu-Natal verplaas is. Lt.genl. Sindile Mfazi neem intussen waar terwyl daar ’n geskikte replacement gesoek word. Fritz meen egter dié proses is gepolitiseer omdat die pos nou skielik weer geadverteer is. Dis nadat die hoof van speurders wat ook ’n kandidaat vir die pos is, genl.maj. Jeremy Vearey, deur die paneel weens tegniese redes gediskwalifiseer is. Vearey is ’n welbekende ANC-veteraan en was ’n bevelvoerder van dié party se militêre afdeling, umKhonto weSizwe, tydens die apartheid-era. Fritz meen die ANC het by die proses ingemeng. Die ANC-LP Faiez Jacobs ontken dit en meen dis eerder Fritz wat ingemeng het. “Hoe het Fritz vooraf geweet dat Vearey nie die kortlys gehaal het as hy nie by die proses ingemeng het nie?” Fritz ontken hierdie beweringe. Hy sê verder: “Dis kommerwekkend dat ’n proses wat in lyn met die Grondwet en verwante wetgewing gevolg is, nou weer begin is omdat ’n polities verbonde kandidaat nie op die shortlist is nie. “Ek sal alles in my vermoë doen om seker te maak dat die proses om ’n nuwe provinsiale kommissaris te kry nie deur die ANC teen ’n losprys gehou word nie. “Die Wes-Kaap kan nie bekostig dat die ANC politieke speletjies met dié proses speel nie.” Jacobs vra waarvoor die DA so bang is. Jacobs verduidelik: “Ons rol in die hele ding is om te verseker dat die proses regverdig verloop en almal wat aansoek gedoen het, ’n kans kry. “As ’n LP vir die Athlone-area wat baie deur crime geraak is, is ek baie bly dat die proses heropen is. “Daar was ’n duidelike onregverdigheid met hoe generaal Vearey se aansoek na bewering verloor is. “Almal weet Veary is ’n no-nonsense crime fighter. “Die provinsie het ’n polisiekommissaris nodig wat nie met misdaad sal speel nie. “Daar is geen politics van ons kant af nie. Die DA is die een wat met politics besig is.”