DIE mense van Chamois Road soek ’n muur wat hoog genoeg is sodat gangsters van die Gaat nie by hulle huise kan uitkom nie. Op dié hoë muur moet daar sommer elektriese drade wees sodat die bendelede kan skok as hulle daar probeer oorklim. Dié mense van Helenvale is gatvol vir die “Gaatenaars” wat hulle lewe versuur. Daarom het minstens 19 huiseienaars by die ANC-lid Christian Martin oor hulle benarde situasie gaan kla. ’n Anonieme inwoner het vir hom gesê: “Omtrent 99,9% van die mense hier is deur die Gaat se gangsters doodgeskiet. Nie een van Chamoisweg se jong manne wat doodgeskiet is, was gangsters nie. “Ons need ’n concrete-muur sodat hulle ver moet omloop as hulle trouble wil maak – en teen daai tyd het die polisie hulle lankal.” Inwoners sê die gangsters kom skiet daagliks by hulle, sommer helder oordag ook. Die name van die inwoners met wie Son gepraat het, word weerhou om hulle te beskerm. “Wanneer hulle skiet, gryp ons enige een se kinders in die huis in en gaan lê plat,” verduidelik ’n vrou (38) van Chamois Road­. “Ons kinders gaan dood hier. My seun (15) wil nie meer skool toe gaan nie, want hy is te bang vir die skietery. “Ons maak ons hekke met slotte toe,” sê sy. Van die jaarts in die straat is lekker oop en bied dus ’n maklike deurgang as iemand wil weghardloop. Inwoners beweer as hulle hul jaart wil toebou, kom dreig die gangsters hulle. Die ma voeg by: “Ons is nie gangsters en gemorste nie. Ja, ons is drinkers en daar is tikkoppe, maar ons pla niemand nie.” Sy sê ’n ruk gelede is ’n begrafnisganger doodgeskiet terwyl daar in die straat ’n begrafnis gehou is. “Ons is bang vir ons kinders se veiligheid en kan hulle nie eens meer winkel toe stuur nie. “Selfs die polisie en ambulanse is bang om hierheen te kom. “Hierdie straat het nou ’n doodloopstraat geword,” meen ’n 37-jarige vrou, ook ’n inwoner. Die 38-jarige stem saam: “Ek het eenkeer my seun winkel toe gestuur om ’n halwe loaf brood en polonie te koop, maar toe word hy met ’n gun beroof en die kos is afgevat.” Die 37-jarige sê die inwoners kan nie eens meer die verskil tussen Guy Fawkes en normale dae agterkom nie, so erg klink die skote wat afgaan. Nog ’n vrou (48) sê mense het op haar huis kom skiet. Sy het selfs vir sewe maande by familie in Sydenham gaan bly. Die vrou vertel: “My kind (17) is ook te bang om skool toe te gaan. Hy is al ’n jaar by die huis. Ons vra lankal dat iets gedoen word. “Ons het nie geld vir ’n muur nie. Ons almal lewe op pensioen of grants. “Ek het drade om my erf gesit, maar toe knip hulle dit net weer stukkend om daardeur te klim.” Nadat Martin die klagtes ontvang het, het hy dadelik vir Jessie Duarte gekontak. Duarte is die adjunk­sekretaris-generaal van die ANC. Tot in die laat 1990’s was sy LUR vir veiligheid en sekuriteit in Gauteng. Martin het gesê: “Jessie Duarte het gesê sy is bereid om met ons saam te werk. “Sy het die erns van die saak gesien en gesê sy gaan dit met die president opneem. Die hele straat se jeug is uitgewis.”