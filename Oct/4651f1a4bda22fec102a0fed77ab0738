NET God het die antwoorde oor die dood van Recolin Witbooi (8) van Barcelona in die Baaise Northerns. Dít was die boodskap van vertroosting wat geestelike leiers gister aan Recolin se gesin en die gemeenskap oorgedra het op sy gedenkdiens en kranslegging. Recolin se beendere is laat in September op Malabar Uitbr. 6 se vlak langs die reservoir gekry toe ’n man met sy hond daar gaan stap het. Die polisie het die beendere Kaap toe gestuur vir DNS-toetse. Die uitslag het laas Vrydag bevestig dit is Recolin se oorskot. Trane het vrylik gevloei op die scene waar die gemeenskap ’n blou kruis met Recolin se naam op geplant het. Verskeie geestelike leiers het ’n spreekbeurt gehad. Almal het saamgestem dat iémand dit aan Recolin gedoen het en God sal nog die antwoorde openbaar. Past. Klaas George het gesê: “Die Here sal op die regte tyd antwoord. Ek kan nie glo daar is mense wat ’n onskuldige kind doodgemaak het nie. “Jy wat die kind se lewe geneem het, daar is ’n geroep uit die hemel uit. “Daai dag het iemand hom weggelei. Maande lank het ons hier geloop. Hoe kon niemand die reuk kry nie?” het hy gewonder. George het bygevoeg gemeenskapslede moet hulle oë oophou voordat nóg ’n kind se lyk dalk gevind word. Evangelis Joyce Adams sê die gemeenskap het dan op die einste plek na die verlore seun gaan soek. Getuie Sy onthou hoe Recolin altyd met sy maats in haar voorhuis gespeel het. “Dis nie ’n lekker saak nie, maar die Here het ons gegee wat ons wou gehad het. Dankie vir die tyd wat U hom vir ons gegee het. Die Here is my getuie – ons gaan binnekort weet wie die een is wat dit aan hom gedoen het,” sê Adams. Past. Rina Potgieter het gesê die gemeenskap gaan nie rus voordat hulle weet wie dit aan Recolin gedoen het nie. “Die ouers sal bietjie-bietjie deur die genesingsproses gaan,” het sy getroos. Anthea Zonk, ’n inwoner van Barcelona, sê die soekers het hulleself die “berglopers” genoem. “Ons moeders het heelnag in hulle slaapklere gesoek. Ons het geglo as ons hom kry, gaan hy nog lewend wees. Ondersteuning “Ons het in die reën geloop met ons rugsakke en waterbottels. Ons gemeenskap het ’n familie geword,” sê Zonk. Recolin se antie Roshaida Fillis het namens die familie die gemeenskap vir hulle ondersteuning bedank.