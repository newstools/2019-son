TALLE mense maak daagliks gebruik van vervoer, hetsy hulle eie of publieke vervoer. Daagliks is daar ook baie mense wat hulle lewe weens vervoer verloor. Jaarliks hoor ons van die hoë padsterftesyfer in die Paasnaweek en die Kerstyd. “Ons paaie gaan nie veiliger word tensy ons as padverbruikers ons houding verander nie,” het pres. Cyril Ramaphosa vandeesweek gesê met die bekendstelling van Vervoermaand. “Veiliger paaie begin nie met meer polisie en wetstoepassing nie. Veiliger paaie begin met wat ons dink, voel en doen wanneer ons reis as voetganger, bestuurder of passasier begin.” Blade Nzimande, voormalige minister van vervoer, het verlede jaar gesê: “Dit is beter om ongelukke te voorkom as om met die nagevolge daarvan te deal.” Die president het ook gesê die doel van die maand is om Suid-Afrikaners aan te moedig om van openbare vervoer te gebruik. Ramaphosa sê: “Openbare vervoer is nie net om ons van plek tot plek te vervoer nie, maar om ons in shared spaces te plaas waar ons brûe kan bou tussen individue en gemeenskappe. “Die lewe van mense kan nie verbeter daar waar publieke vervoer fail of nie bestaan nie.” Chris Hunsinger, DA-woordvoerder oor vervoer, reken openbare vervoer kan nie net in die Wes-Kaap nie, maar in die hele land verbeter. “Een van die key verbeteringe is dienslewering in landelike gebiede, wat in baie gevalle geen opsies het nie – en dit wat daar is, is geweldig duur. Daar is ook nie voldoende samewerking tussen regeringsfere vir ’n geïntegreerde openbare vervoernetwerk nie.” Hunsinger verduidelik: “Ons kort streekdenke en dink nog te veel net binne die raamwerk van munisipale grense. Baie openbare vervoerroetes word tans as enkelrigting bedryf, terwyl ’n sirkelroete baie doeltreffender is. “Ons stelsels moet gebruikersvriendeliker word.” Duisende mense maak daagliks van openbare vervoer gebruik. In die Wes-Kaap kan hierdie sektor as ’n ramp beskou word. Die N2 MyCiti Express-busdiens is al vyf maande opgeskort, en in die Du Noon-omgewing is die diens die afgelope paar weke ook nie beskikbaar nie. Vir diegene wat treinry, is dit ’n miracle dat Metrorail nog ’n diens het. “Openbare vervoer moet ondersteun word omdat dit aantreklik is,” aldus Hunsinger. Hy noem: “Baie van die oplossings vereis wysigings van wetgewing of nuwe wette. Dit vat lank en is ook waarom vervoer gedesentraliseer behoort te word. “Ek het onlangs gehoor slegs een uit elke drie sekuriteitskameras op treinstasies werk. “Baie stasies het ook nie eens krag nie en ons mense moet in baie gevaarlike omstandighede na stasies en spoorgebiede beweeg.” Hunsinger reken die taxibedryf kan baie bydra om ’n goeie openbare vervoerdiens te bied. “Mense hou daarvan om enige plek te kan opklim en afklim. Taxi’s is oral en pas aan. Hulle fokus is vraag en behoefte. “Taxi’s bring ’n hoogs onderskat  te waarde tot ons ekonomie en maat­skaplike stabiliteit. Hulle bring  mense uit by geleenthede en oorbrug die nalatenskap van ’n onregverdige verdeeldheid wat deur apartheidsbeplanning veroorsaak is. “Min mense weet en besef paaie en spoorlyne het verskillende ‘eienaars’ en dit dra ook soms by tot ’n goeie openbare vervoerdiens. “Openbare vervoer is iets wat ons kinders en kleinkinders kan kry as ons daarna kyk,” aldus Hunsinger.