VANDAG is dit al drie weke dat oom Corne­lius Felix (60) van Helenvale vermis word. Volgens sy geliefdes het hy die pad gevat sonder om boe of ba te sê. “Dis die eerste keer dat so iets gebeur,” vertel Belinda Alexander, oom Corne­lius se buurvrou en vriendin van 40 jaar. Alexander vertel sy was op 10 September in die huis toe sy sien hoe hy by sy deur uitloop. “Hy het net in die straat in geloop in die rigting van Reneckeweg, maar niemand gesê waarheen hy gaan nie. “Dit is die laaste dat ons hom gesien het.” Teen Vrydag 13 September was die familie al siek van kommer. Hulle het by die polisie gaan aanklop vir hulp. Stanley Felix, oom Cornelius se jonger broer, is veral baie geworry. Nadat sy ouboet verdwyn het, het hulle dieper ondersoek ingestel in sy kamer in hulle familie se huis. Hulle het al oom Corne­lius se persoonlike besittings daar gekry, insluitend sy selfoon. Dit beteken hy het die huis verlaat met net die klere wat hy aangehad het. Alexander voeg by haar vriend sou altyd laat weet waarheen hy gaan. “As hy miskien ontsteld was, sou hy ’n ent om die blok gaan loop het om sy kop skoon te kry, maar hy was altyd vinnig terug by die huis,” vertel sy. Alexander beskryf haar buurman as ’n lang, skraal man met ’n breë neus en effens grys hare. “Hy was al die jare die hoof van die huis en het vir almal gesorg. “Nadat hy opgehou werk het, het hy steeds gras gesny en hier en daar werkies gedoen vir ’n inkomste vir hulle,” vertel sy verder. Oom Cornelius het ’n blou tracksuit-broek en blou-en-wit adidas-baadjie aangehad toe hy laas gesien is. Enige iemand wat hom dalk gesien het, word gevra om sy broerskind Diego Prince by 078 861 5761 te kontak. Teen laat gister­middag het kapt. Sandra Janse van Rensburg van die polisie nog nie op Son se versoek om kommentaar gereageer nie.