AS DIE Warriors ’n langtermynplan het om te bou, is Robin “Robbie P” Peterson as nuwe afrigter beslis die regte man vir die job. Die voormalige Protea-draaibouler, Warrior en Cape­ Cobra-speler is gister as die Oos-Kaapse krieketspan se tydelike afrigter aangestel. Peterson neem volgende week amptelik oor by Rivash Gobind, wat onlangs die pos van hulpafrigter van Afgani­stan se nasionale span aanvaar het. Voordelig Peterson sal ook die rol van hulpafrigter van die Baai se Mzansi Super League-span, die Nelson Mandela Bay Giants, vervul. Eric Simons is die hoofafrigter. Die voor­malige Oostelike Provinsie-speler Burton Forbes glo Peterson se aanstelling by die Warriors kan baie voordelig vir die toekoms van krieket in die provinsie wees. Forbes sê: “Hy ken die Warriors se setup en wat die fans van die span verwag. “Ek glo ook met sy kennis van krieket hier sal hy die soort persoon wees wat ons belowende jongelinge meer geleenthede kan gee. Spelers soos Jade de Klerk. “Ek glo hy is die regte man vir die job as daar op die lang termyn gedink word. Hy’t dit ook al bewys as coach van ons o. 19-span by die World Cup.” Mark Williams, uitvoerende hoof van OP Krieket, glo ook die feit dat Peterson in die Baai gebore is en sy loopbaan as profes­sionele speler hier begin het, is van onskatbare waarde. Peterson het ook al oorsee afgerig. Hy het die Barbados Tridents en St. Kitts & Nevis Patriots in afsonderlike Carribbean Premier League-seisoene help slyp. Hy het ook al ’n draai in die nuwe T10-formaat gemaak waar hy die Northern Warriors uitgehelp het. Peterson is verder goed vertroud met Krieket Suid-Afrika se strukture. Hy het al by die Nasionale Akademie gewerk, sowel as die SA A-span. In die verklaring oor sy aanstelling sê Peterson: “Dit is ’n groot eer. Hulle het die regte mengsel van jeug, ervaring en talent om iets spesiaals te bereik en ook ’n aanspraak op silwerware te maak.” Peterson het groot skoene om vol te staan nadat Gobind­ die Warriors in sy tyd in ’n baie mededingende span omskep het.