STANTON Weir, Woodlands United se doelwagter en kaptein, sê Safa Cape Town se uitklopkompetisie, die Coke Cup, is vir hom gelyk aan Uefa se Champions League. Weir sê dit was nog altyd sy droom om dié toernooi verskeie kere te wen. En hy en sy Woodlands-spanmaats kry môre hulle kans wanneer hulle met Hanover Park in die final swaarde kruis. Dit word in die Athlone Stadion gespeel. Weir en sy eweknie van Hanover Park, Gary Jass­man, sal albei sleutelrolle speel en beslis ’n sê hê in waar die trofee ’n tuiste gaan kry. Dié duo handhaaf albei ’n uitstekende peil en het reeds met die aanloop tot die final hulle waarde gewys vir hulle onderskeie klubs. Boonop het Weir en Jass­man ook al albei sukses in dié kompetisie geproe en weet hoe soet dit is. Jassman het die titel in 2014 met Silver Spurs gewen, terwyl Weir as 18-jarige in 2010 met Ajax Cape Town die o. 18-seuns-titel gewen het. Penalties Weir het ook vroeër vanjaar die beslissende penalty in die ronde van die Laaste 32 teen Celtic FC van Manenberg gescore. Dit was nadat hy ook vier penalties in die wedstryd gesave het. Weir sê hy sien baie uit na die stryd teen sy “childhood friend” Jassman. Weir meen daar kon nie ’n beter final as dié tussen die “Woody Boys” en Hanover Park wees nie. “Ek dink die beste twee spanne het dit gemaak tot die final. En ek is baie opgewonde oor die vooruitsig. “Ek en Gary ken mekaar baie goed en het gereeld oor die Coke Cup-reeks gesels,” aldus Weir. Jassman, wat net só indrukwekkend was vir Hanover die laaste ruk, sê hy weet hy en Stanton gaan ’n bulstryd op hande hê. Hy sê hy weet die taak wat voorlê, gaan beslis tough en challenging wees en dit gaan nie maklik wees om aan die wenkant te eindig nie. Gesogte Met dit in gedagte heers daar groot belangstelling onder die sokkergees­driftiges. Hulle het klaar hulle mind opgemaak oor wie hulle glo die belangrike big match-temperament het om die gesogte trofee te verower. Daar is sommer baie sokker op die menu – die spanne van die mans, vroue en o. 18-seuns gaan vir seker vir opwindende vermaak sorg. Die spelers het in die vorige rounds gewys hulle gaan beslis nie dinge maklik maak vir die opponente nie.