DIE aardskuddings die laaste ruk het inwoners van Springbok aan die gons. Die een op 1 Oktober het omstreeks 15:45 plaasgevind. Inwoners het die skudding ook in Matjieskloof en Carolusberg gevoel. Volgens die Raad vir Geowetenskap was die lesing 2,7 op die Richterskaal. Hoewel geen skade aangemeld is nie, was dit vir sommige inwoners baie erg. Inwoners van Carolusberg het aanvanklik gemeen ’n uitgewerkte kopermyn het ineengesak. ’n Inwoner vertel: “Dit was vreeslik – ons het ’n gerammel gehoor en toe ’n harde slag. Ons kon voel hoe die grondgebied onder die myn meegee.” Inwoners het Dinsdag net ná 23:00 weer ’n ligte skudding gevoel. Volgens ’n anonieme inwoner van Springbok was die vroeëre skudding op Sondag 29 September egter die sterkste. Sy sê: “Dit was ’n kragtige ene. Dit het die ander soos kleintjies laat klink. “Ek dink die ander skuddings later was as gevolg van die groot een Sondag­oggend.” Nog ’n inwoner meen hulle het die trillings die ergste in Carolusberg gevoel. Dit is hier waar die destydse Okiep Kopermaatskappy (OCC) jare gelede van die diepste kopermynskagte gesink het. Werksaamhede by hierdie myn is ’n paar jaar gelede gestaak. Hilda van Jaarsveld Coetzee bly al jare in Carolusberg. Sy meen die oorsprong van die skuddings is in Carolusberg. Sy sê: “Dit was ’n gewel­dige harde slag. Dit het vir my gevoel asof iets onder my huis diep onder die grond val.” Volgens haar was daar in die 1980’s ook so ’n groot aardskudding daar. Talle gee die myntonnels waar koper destyds uitgegrawe is die skuld vir die ontydige en vreesaanjaende skokke deesdae.