’N VROU is Dinsdag vyf jaar tronkstraf opgelê nadat sy in die Baaise handelshof skuldig bevind is aan geldwassery. Die vonnis is vir vyf jaar opgeskort. Nothando Nthutha se skuldigbevinding het gekom nadat sy skuld erken het op die klagte teen haar. Die staat het Nthutha se pleit aanvaar. Luidens die klagstaat het Nthutha verskeie mense genader om onwettige bank­rekenings te open. Op hierdie manier het hulle debietkaarte bekom om by kitsbanke geld te trek. Nadat die verskillende bankrekenings oopgemaak is, het die begunstigdes die debietkaarte en PIN-nommers aan Nthutha en/of lede van die sindikaat oorhandig. Nthutha en/of ander lede van die sindikaat het dan die usernames en passwords in die hande gekry van ander mense wat by daardie banke rekeninge het. Dis dan ook hoe hulle toegang gekry tot bankrekenings in die naam van Reon en/of Anette Lombard. Reon is ’n afgetrede hoofaanklaer. Hy was vroeër vanjaar in die nuus nadat hy sy vermoorde tweelingbroer, Jean, moes gaan uitken het. Nadat Nthutha die bank­besonderhede gekry het, het sy geld uit die Lombards se bankrekening oorgeplaas na ’n Capitec-rekening in ene Phangisani Magaseca se naam. Daarna is die geld dan oorgeplaas na die bankrekenings van die onderskeie begunstigdes. Hierna het Nthutha en/of ander lede van die sindikaat saamgewerk en die geld uit die begunstigdes se bank­rekenings onttrek. Dit het tussen 31 Mei 2016 en 1 Junie 2016 in die Oos-Kaap plaasgevind. Die Lombards het ’n verlies van R315 000 gely. Die saak het gedien voor landdros Johannes Claassen.