DIE Baaise dokter wat na bewering sy vervreemde vrou geskiet het, is borgtog geweier. Landdros Ramona van Vuuren het gister in haar uitspraak gesê die moontlikheid bestaan dat dr. Mkhuseli Boto ’n bedreiging vir sy vrou se veiligheid sal inhou as hy op borgtog vrygelaat sou word. Van Vuuren is ook van mening dat verdere aanhouding in die St. Albans-tronk geen negatiewe impak op Boto se gesondheid sal hê nie aangesien die tronk ten volle toegerus is om Boto van sy nodige medikasie te voorsien. Dít kom nadat Boto in die borgtog-aansoek beweer het dat hy aan depressie en suikersiekte ly waarvoor hy behandeling kry. Besittings Boto is in Augustus vanjaar in hegtenis geneem op ’n klag van poging tot moord nadat hy na bewering sy vrou, Tabita (36), ook ’n mediese dokter, in die kop geskiet het by hulle huis in Brightonstraat, Somerstrand. Nadat hy op sy vrou losgebrand het, het hy homself glo in die badkamer toegesluit en met ’n onbekende middel ingespuit. Volgens die polisie het die slagoffer – vergesel deur haar suster – na die huis gegaan om van haar besittings te gaan haal omdat die egpaar in die proses van egskeiding is. Die beskuldigde bly in aanhouding.