SON hou nie net een keer ’n jaar Madiba-dag nie. Ons dink elke dag aan ons lojale lesers in ons minderbevoorregte gemeenskappe. En om dit te wys, het ons in samewerking met TC Events onlangs in die Paarl koerante aan bejaarde inwoners van die Rusthof Tehuis uitgedeel. So ook by die Andrew Murray Kinderhuis in Wellington en die Silwerkruin Huis vir Bejaardes ook in dié dorp. Volgens Son se sirkulasiebestuurder, Voroshski Jansen, was die doel om terug te ploeg in die gemeenskap deur ’n goeie daad te verrig. En was ons lesers nie aangenaam verras nie! Baie was dankbaar en sommige was heel uit die veld geslaan oor hierdie gebaar. Hulle kon Son en TC Events nie genoeg bedank nie. Son beoog om hierdie programme voortdurend in verskillende gemeenskappe te doen.