STEVE Barker, Stellenbosch se breier, druk nou op sy senior spelers om te help om sy span gefokus te hou. Dis ook omdat die druk toeneem op Barker aangesien die nuweling in die Premierliga ná sewe wedstryde steeds segeloos is. Barker-hulle pak Polokwane City vandag buite die Kaap in die hoop dat hulle hul eerste oorwinning sal kry. Barker het uitgewys sy spelers is bitter ongelukkig omdat hulle geen beloning vir hulle efforts kry nie. Dis waarom Barker verwag sy senior spelers soos Morgan Gould en Robyn Johannes moet na die paartie kom met hulle leiding en ervaring. “Eerstens moet ek sê ek kan nie my spelers kruisig vir hulle pogings nie,” het Barker verduidelik. “Hulle attitude is eersteklas en dis net ’n jammerte hulle kry geen sukses daarvoor nie. “Ek verwag jou Goulds en Johannesse moet seker maak die spelers hou hulle koppe omhoog. Dié spelers was reeds in so ’n posisie en weet hoe om te werk te gaan.” Intussen sal Stellies se top-doelskieter van laas seisoen, Iqraam Rayners, verwag om voort te bou op die doel wat hy laas week aangeteken het. Dit was in hulle gelykop uitslag van 2-2 teen Golden Arrows in ’n wegstryd. Ryan Moon, Rayners se co-striker, het ook sy rekening geopen. En met Waseem Isaacs wat ook reeds onder die doele is, behoort die Kaapse span genoeg slaankrag op die aanval vir Polokwane te hê.