SIYA Kolisi gaan Saterdag in die World Cup se eindstryd in sy 50ste toets vir Suid-Afrika op die veld draf. Die Springbokke kom die naweek teen Engeland in die Yokohama-stadion te staan om te sien wie die Webb Ellis-trofee huis toe gaan vat. Kolisi gaan ook vir die 20ste keer in sy loopbaan die Springbokke as kaptein op die veld lei en het die unieke kans om in die voetspore van twee voormalige kapteins Francois Pienaar en John Smit te volg. Pienaar het in 1995 die Bokke tot die Webb Ellis-trofee gelei en Smit het dit in 2007 vermag. "Dit is 'n spesiale achievement vir Siya," het Rassie Erasmus, afrigter van die Springokke, gesÃª. "Enige Springbok-kaptein dra 'n swaar kruis en in Siya se geval is dit nog swaarder, maar oor die laaste twee jaar het hy dit met welslae gedoen. "Niemand kruip weg van wat dit sal beteken as hy die trofee vir sy span en Suid-Afrika kan lig nie." Erasmus het egter gemaan dat daar nie te ver vooruit gedink moet word nie, want daar wag Saterdag 'n groot job vir sy span. "Vir my span is dit nie net genoeg om die verhoog te bereik nie. Ons het nou die kans om iets te vermag, wat dalk net een keer in 'n leeftyd opduik, en so baie vir ons land en sy mense sal beteken. "Ons weet ons is nie die gunstelinge nie, maar die spelers sal alles op die veld gee. Ons weet hoe baie 1995 en 2007 beteken het - al was dit net vir 'n oomblik. Ons wil Suid-Afirkaners weer daai ervaring laat herleef."    