HAAR droom het in minder as 24 uur nader aan realiteit gekom as wat dit in 12 jaar gedoen het. Dis te dankie aan Son se lesers met harte van goud! Die ink op jou gunsteling- koerant was skaars droog en op straat gister toe lesers inspring om hulp vir die matriekmeisie Amber Lodewyk (18) aan te bied. Haar storie het Sonlanders se harte week gemaak. Dit het veroorsaak dat Rina­ Morris, Lodewyk se weldoener, se foon van vroegoggend af feitlik met oproepe ontplof het. Son het self lank gesukkel gister om Morris op die lyn te kry oor haar foon heeltyd beset was. Uitdagings Lodewyk, ’n matriekleerder van die Hoërskool Marian in Elsiesrivier, het haar storie met Sonland gedeel. ’n Storie van talle meisies van die Kaapse Vlakte. Sy is ’n topstudent wat jare oor haar spesiale dag – die matriekafskeid – gedroom het. Weens finansiële uitdagings was die kanse egter baie skraal dat sy op 5 Desember die afskeid sou kon bywoon. Maar te danke aan Sonlanders en ’n mode-ontwerper wat vir celebs klere maak, Celeste van der Vyver van EtseleC Designs & Beauty, kan Lodewyk op dié dag skitter. Van der Vyver het selfs ook rondgebel om meer hulp vir die meisie in te kry. Van der Vyver se designs is al deur celebs soos Idols se Paxton Fielies, die DA se Helen Zille, die TV-ster Tracey Lange­ en die sangeresse Karin Kortje, Salome en Elwira Standili gedra. Sy vertel: “Ek is ook oorspronklik van Elsiesrivier en toe ek van haar hoor, het ek die meisiekind se nood aangevoel. Ek gaan haar soos ’n prinses laat lyk en voel, want dis my doel om meisies soos sy te help.” Toe Son die nuus aan Lodewyk oordra, was sy omtrent opgewonde. Sy sê sy voel oorweldig deur al die oproepe. “Ek het nooit gedink dat ek so vinnig hulp sou kry nie. “Sê jy ek gaan deur dieselfde ontwerper aangetrek word wat vir Paxton Fielies mooi laat lyk het?” wil sy opgewonde weet. Fairytale Morris sê sy is verstom oor al die oproepe en mense se reaksie op die berig. “Ons het oproepe van mense met karre, motor­bikes, geld en rokke gekry. “Daar is iemand wat ook vir haar ball-kaartjie gaan betaal. Haar fairytale word nou ingekleur.” Son het met een van die bikers gepraat wat aangebied het om Lodewyk te escort. Die bikers van verskillende biker-groepe reg oor die Vlakte sê hulle wag nou net op details sodat hulle Lodewyk se dag kan maak. Amber sê sy het net oor twee bikes gedroom en nou kry sy soveel meer. Met ’n lag en traan in haar stem sê die meisie: “Dankie, dankie, dankie, Son!”