DIE leerder van Hoërskool Kempton Park, wat wreed  in die skool se badkamers aangerand is, wou selfmoord pleeg. Volgens die slagoffer se ma wou hy Dinsdagaand sy eie lewe neem oor die vernedering. Dit kom nadat 'n video van die aanval op sosiale media versprei is. In die video kan gesien word hoe die seun teen die kop geslaan en in die ribbes geskop word. Hy word dan later in 'n wurggreep gehou voordat hy opgetel en teen die teëls neergegooi word. Die aanranding het na bewering oor 'n meisie gegaan. Panyaza Lesufi, LUR van die Gautengse onderwysdepartement, het die skool Dinsdag besoek en gesê hulle het die situasie goed hanteer. "Hulle het die voorval by die distrikskantoor aangemeld en is besig om 'n dissiplinêre verhoor in te stel wat Woensdagaand sal plaasvind. Die ouers van die slagoffer het 'n klag by die polisie gaan lê," het Lesufi gesê. Francois de Kock, die skoolhoof, sê die skool veroordeel die aanval. "Ons is 'n skool wat glo in morele- en hoë standaarde. Elke leerder moet veilig voel wanneer hulle ons skool bywoon. Ouers moet gerus voel wanneer hul kinders hier is." - News24