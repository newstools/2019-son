LADISMITH. – Quinton Adams het laas week honderde ouers van die Laerskool Towerkop aan sy lippe laat hang met ’n baie inspirerende boodskap. Adams, ’n opvoedkundige sielkundige en bekende Shackbuilder, het ouers gevra om hulle skool na die “next level” te neem. Hy het sy program “Dissipline Begin by die Huis” reeds in 650 skole dwarsoor die land van stapel gestuur. Adams sê: “Ons moenie met ons onderwysers baklei nie. Ons moet teen armoede in ons gemeenskappe baklei. “Ouers is nog onduidelik oor wat hulle rol is. “Skole se sterkte hang af van die kwaliteit van ouerskap in die huis. ’n Kind word nie ’n gangster gebore nie.” Adams het sewe boustene vir dissipline by die huis uitgewys wat die gebrek aan dissipline in skole kan omkeer. Dit is: kommunikasie, respek, reëls, reg en verkeerd, gesag, verantwoordelikheid en omgee. “Geleerde kinders se geleerdheid kan ouers uit armoede lei. Armoede hou ons in mental slavery. “Ons fokus moet ekonomiese opheffing wees. Staan op en sê ons wil nie armoede hê nie. “Sort die kind uit – nie die onnie nie. “Hou u kind dop – nie die onderwyser nie, want ons fokus in bruin gemeenskappe is soms verkeerd. Kom ons vat ons huise na die next level!” Vir die onnies is sy boodskap: “Ons moet die mindset van ons leerders verander. Ons kan nie met ou kennis ’n nuwe generasie skep nie. “Onnies mag nie die passie vir onderwys verloor nie. Wek optimisme by die leerders. “Onnies moet ook begin lees – nie net die leerders nie.”