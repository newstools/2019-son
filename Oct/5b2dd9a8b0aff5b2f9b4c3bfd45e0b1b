KORRUPSIE in die behuisingsafdeling is na bewering ’n groot probleem in die Bergrivier-munisipaliteit. Sowat 200 inwoners van Noordhoek in Velddrif het vandeesweek na die plaaslike munisipale kantore gemarch. Die kwessie van korrupsie in die toeken van behuisingsubsidies is een van die redes vir dié betoging. ’n Inwoner, Audrey Sauls, sê bedrog en korrupsie is aan die orde van die dag wat gesubsidieerde huise betref. Sauls sê: “Die name van mense wat om huise aansoek gedoen het en goedgekeur is, word teen die munisipale geboue se muur geplak om te wys hulle gaan huise kry. “As hulle verder navraag doen, word hulle gesê hulle kwalifiseer nie vir die huise nie, dan trek ander mense by hulle huise in. “Is dít dan reg? Hoe kan dit sin maak dat jy het netnou vir ’n huis gekwalifiseer het en as jy verder navrae doen, word jy gesê iemand anders gaan jou huis kry? “Die hele Bergrivier-munisipaliteit is korrup en moet expose word vir sy bedrog en korrupsie.” Die uitvoerende burgemeester, Ray van Rooy, hetmet die betogers gepraat en gesê inwoners wat bewyse het van bedrog en korrupsie moet na vore kom daarmee. Volgens hom kan die munisipaliteit nie net op grond van “hoorsê” optree nie. Van Rooy sê verder: “As jy bewyse het, sit alles op skrif. Verskaf aan ons ’n beëdigde verklaring. “Of, as jy voel ons gaan nie die saak ernstig opvat nie, is jy welkom om die saak by die SAPD of die Menseregtekommissie aan te meld.” Hy verduidelik die munisipaliteit werk ingevolge nasionale wetgewing betreffende die toeken van gesubsidieerde huise.