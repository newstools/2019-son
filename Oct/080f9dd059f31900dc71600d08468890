KOM terug huis toe. Eben Etzebeth, die Springbok-slot, is ’n “rassistiese krimineel” en moet van die Wêreldbeker-rugbytoernooi huiswaarts keer om die gevolge van sy optrede te kom face. Só het die Wes-Kaapse ANC-sameroeper, Lerumo Kalako, gister gesê. Dit kom ná berigte die naweek dat Etzebeth ’n lid is van die sogenaamde “Wolf Pack”, wat die Weskusdorp Langebaan na bewering gedurig terroriseer. Etzebeth (27) het ’n paar weke gelede die land onder ’n wolk van bewerings verlaat toe hy saam met die Springbokspan vir die toernooi na Japan gereis het. Dit was nadat Enver Wilsnach, ’n inwoner van Langebaan, gesê het Etzebeth het hom ’n “h*tn*t” genoem en hom ernstig aangerand. Die SA Menseregtekommissie (SAMRK) het Etzebeth laas week in sy afwesigheid na die gelykheidshof gesleep waar Wilsnach en ander vermeende slagoffers meer as R1 miljoen van Etzebeth eis. ’n Engelse Sondagblad het berig die SAMRK het as deel van sy ondersoek met inwoners van Langebaan onderhoude gevoer. Dié inwoners het vertel hoe Etzebeth, sy familielede en ander wit mans, ’n sogenaamde “Wolf Pack”, dié gemeenskap terroriseer. Kalako het gister in ’n verklaring gesê die ANC het so lank stilgebly, want hy glo die Bokke moet op die toernooi fokus. Hy het egter gesê die ANC in die Wes-Kaap is nou met geen ander keuse gelaat as om sy stilte oor dié aangeleentheid te verbreek. Kalako het bygevoeg: “Dit is ná die naweek se onthullings deur gerespekteerde inwoners van Etzebeth se tuisdorp. “Oor sy ‘Wolf Pack’-bende wat hulle en hulle besighede al ’n lang tyd terroriseer, die boewery, die rassisme en geweld. Kortknip “Om hom toe te laat om verder nasionale kleure te dra, is ’n prys te hoog om te betaal vir ons land se patriotisme.” Chris Nissen, ’n SAMRK-kommissaris, sê hulle wil nie hê Etzebeth moet sy deelname aan die Wêreldbeker-toernooi kortknip nie. “Die kommissie is van mening dat Eben lid moet wees van die span wat die beker terug huis toe bring.” Nissen wou nie baie uitbrei oor die finansiële vergoeding wat die vermeende slagoffers van Etzebeth in die gelykheidshof eis nie. Hy het gesê: “Laat ons alle kante hoor. Die kommissie is van mening dat die hof die saak deeglik moet ondersoek gebaseer op die getuienis en daarna ’n besluit moet neem.” Sammy Claassen, ’n woordvoerder van die KhoiSan Defiance Campaign aan die Weskus, sê Etzebeth se beweerde gedrag is ’n classic voorbeeld van white privi­lege. “Etzebeth is bly om aan die hele wêreld te wys dat hy as ’n wit man verhewe bo die wet is.” Etzebeth ontken die bewerings teen hom.