TOKIO. – Mzwandile Stick sê die Bokke sal maar die beste van die situasie moet maak met Jérôme Garcès wat Sondag se World Cup-halfeindstryd tussen Suid-Afrika en Wallis gaan blaas. Garcès was die skeidsregter in die Bokke se eerste groepwedstryd van die World Cup teen die All Blacks in Yokohama. Die 50/50-beslissings het nie daai dag altyd in die guns van die Bokke gegaan nie. Die hulpafrigter van die Bokke het gister hier by die spanhotel oor Garcès se aanstelling gesê: “Ek wil nie aanhou oor daai game praat nie. Daar was ’n paar calls wat ons agterna bevraagteken het. “Daar is ’n kanaal van kommunikasie tussen ons hoofafrigter (Erasmus) en die keurders wat Wêreldrugby en die bestuurder wat die refs aanstel. “Ons respekteer daardie kanale. “Ons job is om seker te maak ons spelers is goed voorbereid sodat hulle op die dag goed oor die weg kan kom met die ref.” Of die Springbokke gelukkig is met die aanstelling van die skeidsregter het Stick gesê: “Wanneer dit kom by World Rugby by die World Cup, weet ons hulle stel hoë standaarde. “Die voorste twee refs in die play-offs behoort dus die beste refs te wees om die semi’s te manage.” “Ons fokus is om so goed moontlik te wees op die dag. Dissipline is ’n baie groot ding vir ons. Die enigste geel kaart was tot dusver die een wat Beast (Mtawarira) teen Japan gekry het. “Hy is ’n aggressiewe persoon – Beast sou niks buite die wet probeer doen nie. Dit was net ’n halwe sekonde wat hy dalk te aggressief getackle het. “Jérôme Garcès is een van die beste refs op die oomblik. Die feit dat hy ’n semifinaal gegee is, beteken dat hy dalk ook nog in die final kan blaas omdat Frankryk nie meer in die kompetisie is nie. “Ons respekteer hom as ’n ref en gaan seker maak ons laat hom toe om sy job te doen.” Beskikbaar Stick het ook bevestig dat Cheslin Kolbe fiks behoort te wees om teen Wallis te speel. “Hy het gister (Dinsdag) ons slypsessie misgeloop. Ons probeer om hom te bestuur sodat hy die beste kans het om te herstel. “Hopelik sal hy reg wees vir die game. “Almal is tans beskikbaar om vir Sondag gekies te word,” het Stick positief afgesluit.