LYAL Marcus het net een doel voor oë – om Belhar te help om die Westelike Provinsie Score-sewesrugbytitel te wen. Dié gewilde reeks bereik môre die derde ronde op die sportterrein van die Kaapse Skiereiland-Universiteit vir Tegnologie. Belhar het maar ’n droewige seisoen in die WP se Superliga B ervaar. Nou gee die sewesreeks die manne van Belhar egter ’n kans om vir 2020 se seisoen voor te berei. Opwindend Al het Belhar net een wedstryd teen Hamiltons verloor, heers daar groot optimisme in die kamp dat hulle die toernooi kan wen. Die 23-jarige Marcus, wat tot dusver drie drieë en twee doelskoppe aangeteken het, glo vas dat sy span die reeks kan wen. “Tot dusver verloop sake nog baie goed. “Die reeks is baie opwindend. Maar ek moet net byvoeg, dit is baie kompeterend,” Punteleer “Ons span is doelgerig om die toernooi te wen. Ek dink dit sal ons ’n goeie basis gee vir volgende seisoen. Maar vir eers moet ons ons reeks wedstryde môre wen,” sê Marcus. Belhar beklee die derde plek op groep D se punteleer. Hamiltons is in die eerste plek. Die verdedigende kampioen, Tygerberg, is steeds onoorwonne in die eerste plek in groep A.