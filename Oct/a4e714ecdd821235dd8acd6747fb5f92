YOKOHAMA. – Dit was senutergend, maar hulle is net verlig om in die eindstryd van die World Cup te wees. Só het ’n verheugde Rassie Erasmus, afrigter van die Bokke, gister gesê nadat sy span Wallis met 19-16 geklop het. Die tweede halfeindstryd van die World Cup is voor 72 000 toeskouers in die Yokohama Stadion beslis. Suid-Afrika kom volgende week in die eindstryd van die wêreldskouspel teen Engeland te staan. Die game het nie dieselfde vuurwerk opgelewer as Saterdag se eerste semi – tussen Engeland en die All Blacks – nie. Albei spanne het gister ’n berekende, konserwatiewe benadering gevolg. Nie een van die twee was bereid om kanse te waag nie. As gevolg hiervan kon hulle veral in die eerste helfte nie hulle spel aan die gang kry nie. Dit het gelyk of hulle bang was om foute te maak. Geluk Die Bok coach het oor sy span se vertoning gesê: “Hier teen die einde was dit nerve-racking. En ek moet sê: Ons het ons vorige vier games teen hulle verloor. Dinge kon maklik in hulle guns gegaan het. “Ek het baie respek vir Wallis. In daai laaste paar minute het ek gedink hulle sal weer deurgaan, maar die geluk was ’n bietjie aan ons kant.” Oor die feit dat sy span nou die eindstryd van die World Cup gehaal het, het hy gesê: “Ons is in die finaal. Ons het dalk nou ’n bietjie respek verdien. “Ek is baie trots op my span, maar ons is nog net halfpad daar. Ons wil baie graag die World Cup wen. “Ons gaan teen ’n wêreldklasspan, Engeland, te staan kom. Maar ons het nou ’n kans en ons kan dalk heelpad gaan.” Die Bokke en die Rooi Drake het die hele tyd van skoptaktiek gebruik gemaak. Die winderige toestande het sake glad nie maklik gemaak nie. Daar was dus aan albei kante ongedwonge hanteerfoute. Die een positiewe aspek van die Bokke se spel is dat dit gelyk het of hulle in die skrums die oorhand gehad het. Hulle het ’n paar strafskoppe daarvoor verdien. Drie strafskoppe van Handré Pollard en twee van sy Walliese eweknie, Dan Biggar, het die rustydtelling 9-6 in die Bokke se guns gemaak. Siya Kolisi, die tevrede kaptein van die Bokke, het agterna gesê: “Dit was ’n arm wrestle. Ons het net by ons plan gehou. Boodskap “Dit was nie maklik nie. Dit beteken egter vir ons as span alles dat ons die knoop kon deurhak. Ons wou dit vir al die mense van Suid-Afrika doen. Dit was nice om ’n boodskap van pres. Cyril Ramaphosa te kry. Ons sal volgende week ons bes doen om die beker na die Reënboognasie terug te bring.”