SEA HARVEST is vanjaar se kampioen van die Visfabriek-rugbytoernooi. Die manne van Saldanha het Sea Pride se eer Saterdagaand gedemp met ’n drag slae van 27-3 in die eindstryd. Die wedstryd, wat op die Smit Sportterrein in Velddrif beslis is, het opwindende spel opgelewer. Die twee dae lange toernooi, wat vir die 32ste keer in die Weskusdorp gehou is, het minder toeskouers as vorige jare gelok. Voorgeloop Maar niks het geskort met die rugby waarmee op die veld vorendag gekom is is nie, veral nie in die final nie. Sea Pride het danksy ’n strafdoel deur Jaydin Cloete vroeg voorgeloop. Maar Sea Harvest het met ’n reuse-terugvegpoging gekom. Wat toe gevolg het, was plettervat ná plettervat en blitsige, genadelose aanvalle van Sea Harvest. Nadat Charlie Vraagom met ’n skepskop-poging misluk het, het Chesswin Wil­liams gaan druk. Jacquin Jansen was toe in die kol met die doelskop en ’n strafdoel. Met ’n voorsprong van 10-3 rustyd was dit van toe af one-way traffic in die tweede helfte vir die span van Mau­rice Williams (afrigter). Jaydrin Kotze en die plaasvervanger-skrumskakel Winston Albrecht het elk ook ’n drie gedruk, met Jansen wat twee doelskoppe en ’n strafdoel oorgeklits het. Jansen is as die beste agterspeler in die toernooi aangewys. Ronaldo Booysen, sy spanmaat en losvoorspeler, is as die speler van die toernooi aangewys. Sea Harvest het die span van die Saldanhabaai Munisipaliteit (SMB) in die halfeindstryd met 19-6 afgestof en Jordaan Fisheries 19-0 in die kwarteindstryd afgeransel.