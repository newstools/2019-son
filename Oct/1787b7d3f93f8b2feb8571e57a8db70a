YOKOHAMA. - Billy Vunipola was een van Engeland se groot uitblinkers in hul oorwinning van 19-7 hier in die Yokohama Internasionale-stadion oor Nieu-Seeland in Saterdag se halfeindstryd van die World Cup. Billy (agsteman) en sy broer, Mako (loskoptut), het die bal  die meeste - 17 en 16 keer onderskeidelik - van al die spelers aan beide kante in die semi gedra. Volgens Vunipola het Eddie Jones, coach van Engeland, aan die begin van die week gesê hy wil graag hê hulle moet die geskiedenisboeke herskryf. “Ons het nou een tree nader daaraan gegee en ons het nog net een game wat volgende naweek oorbly. Dit was ’n tawwe game maar ons is net bly ons het ons uitstekend van ons taak gekwyt,” het die reuse agsteman gesê. Vunipola, wat in Sydney, Australië gebore is, staan 1.89 in sy rugbystewels en laat die skaal op ’n allemintige 130 kg kreun. As hy eers aan die gang kom gaan hy moeilik gestuit word. Die 26-jarige het Saterdag in sy 50ste toets vir Engeland in die semi teen die All Blacks uitgedraf. Hy het oor dié mylpaal gesê: “Om 50 caps in ’n semi te haal is baie bevredigend. Ek het baie met beserings gesukkel. Dit was ’n groot voorreg om my 50ste game in so ’n belangrike game te kan speel. “Ek wou nie die span op die veld lui nie, maar ek luister maar net na wat ek gevra word om te doen. Dit was die boys se wens. Dit was cool en ek is baie dankbaar daarvoor." Vunipola sê hulle wou die All Blacks van meet af skok met die manier hoe hulle die toets so vinnig begin het. “’Ons het die heel week gepraat van hoe ons hulle graag wil skok. Ons wou vroeg die oorhand teen hulle kry en het goed daarin geslaag in die eerste 20 minute. "Die All Blacks is ongelooflik akkuraat met hul vaardighede en het die vermoë om van enige plek op die veld te score. Ons wou egter ons eie stempel op hulle afdruk.” Oor die V-formasie van die haka sê hy: “Dit is net een van daai dinge. Die haka is ‘n challenge. Ons respekteer dit en wou hulle net laat weet dat ons die uitdaging aanvaar. Dit was die denkwyse agter dit,” het hy verduidelik.