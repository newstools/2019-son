KLEINSEE. – ’n Jong slagoffer het onlangs hier aan die kus onder die water verdwyn. Gelukkig vir die gebroke familie het sy oorskot vier dae ná die tragedie uitgespoel. Austin Kloppers (14), ’n leerder in gr. 8 van die Hoërskool Overberg in Caledon, het laas Sondagmiddag saam met familie en vriende op Langstrand, Kleinsee, geswem. Dit was tydens hooggety en ’n brander het hom vermoedelik oorweldig en meegesleur. Volgens Lindsay Kloppers, sy antie, het Austin in die diamantdorpie by Myra van Wyk, sy siek grootouma, gaan kuier. Voor die terugtog na Caledon het hulle die see gaan besoek. Hy het twee keer in die water gegaan. Die eerste keer het hy teruggehardloop, maar ’n tweede keer ingespring. Daarna is hy nie weer lewend gesien nie. Die antie sê: “Ons het hulp gaan soek, maar toe was dit reeds te laat. Dit het die familie met groot hartseer gelaat.” Ná die ongeluk het die familie en vrywilligers elke dag na hom gesoek, terwyl hulle vir die polisieduikers van Upington gewag het. Veronica van Dyk, DA-LP van Namakwaland, sê sy is al vir jare bekend met die omgewing. Sy sê sy weet net van een geval waar ’n volwasse man doer in die 1980’s in Kleinsee verdrink het omdat hy nie kon swem nie. “ ’n Mens moet maar altyd die see met respek behandel, veral as jy vreemd is op ’n strand. “Hier in Kleinsee is die water geweldig koud met baie koue seestrome. En veral vreemdelinge besef dit nie altyd nie. Ek voel baie jammer vir die familie.” Volgens Van Dyk vertel gesoute seemanne die water is hier so koud dat ’n mens se liggaam dit net vir 30 minute kan hanteer. Sy sê ook die plaaslike gemeenskapspolisiëringsforum (GPF) het dié week vergader oor die aanbring van waarskuwingsborde ter wille van strandveiligheid. “Ek ondersteun dit 100%, want sodoende kan veral vreemde persone teen die koue seestrome gewaarsku word,” aldus Van Dyk. Victor Cloete, ’n inwoner, vertel die see kan hier rond taamlik rof word. Hy kon egter nie onthou van enige verdrinkings hier die laaste klompie jare nie. Lt.kol. Dimakatso Mooi, polisiewoordvoerder, sê ’n nadoodse ondersoek sal gedoen word.