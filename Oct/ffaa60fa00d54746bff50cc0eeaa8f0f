TOKIO. – Lukhanyo Am gaan sy grootste toets nóg in sy loopbaan ervaar wanneer hy Sondag vir Suid-Afrika in die een halfeindstryd van die World Cup teen Wallis uitdraf. Am gaan teen sy meer ervare senter-eweknie Jonathan­ Davies te staan kom. Davies is ’n 31-jarige veteraan van 79 toetse terwyl Am net in sy 14de toets gaan speel. Individue Oor sy verwagte tweestryd met Davies in die middelveld het die 25-jarige boorling van King William’s Town gister by die span­hotel gesê: “Dit sal die eerste keer in my loopbaan wees dat ek teen hom speel. “In die middelveld is dit egter nooit ’n battle van individue nie. Ons sal uitgaan as ’n span en probeer om alles te neutraliseer wat na ons kant toe kom.” Am gaan weer saam met Damian de Allende die Bokke se senterkombinasie teen die Rooi Drake vorm. De Allende was met sy krag­lopies en sterk verdediging een van die groot uitblinkers vir Suid-Afrika in die kwarteindstryd teen Japan. Maar Am het ’n paar foute gemaak. By een geleentheid het hy in sy eie kwartgebied ’n offload probeer wat nie uitgewerk het nie. Sy aangee na sy Shark-spanmaat Makazole Mapimpi in die tweede helfte het ook verlore gegaan. Die vernuftige nr. 13 sê hy skroom nie om homself op die veld uit te leef en dinge te probeer doen nie. “Die coaches probeer om ons soveel vryheid in terme van ’n speler se vermoë te gee as wat hulle kan. “Op daardie oomblik (teen Japan) was dit net my reaksie in die situasie meer as enigiets anders. “Ongelukkig het die bal nie vasgesit nie. Dit kon die span onder druk geplaas het. Gelukkig het ons goed verdedig. “Die spelers is nie bang om dinge te probeer nie. Hopelik gaan dinge in die semi teen Wallis goed volgens plan,” het Am vol vertroue gesê.