VAN Woensdag af is daar ’n nuwe reeks op die kassie wat harte diep gaan aanraak. Tydelik Terminaal is ’n ligte dramareeks met 13 episodes. Die reeks gaan oor hoe die 22-jarige honneursstudent Kittie Claassen die lewe navigate nadat sy kanker kry. Dit speel af oor die ses maande waarin sy chemoterapie ondergaan en besties raak met die oues van dae. Sy doen lewenservaring en -wysheid op terwyl sy haar studie try voltooi. Kittie en haar twee beste vriende, Mandy en Fanie, is in daardie deurmekaar tussenin fase van die lewe voordat ’n mens die sogenaamde grootmenswêreld betree. Carla Smith vertolk die rol van Kittie. Eve Rasimeni speel Mandy en Hendrik Nieuwoudt is Fanie. Bekendes wys ook gesig. Anna-Mart van der Merwe speel Julie en Frank Opperman vertolk die rol van oom Len. Uitdaag Almar Müller is te sien in die rol van Joubert, ’n ou liefde wat weer vir Kittie ’n steun­pilaar wil wees. Arno Greeff is Drikus, die aantreklike, jong LLB-student wat Mandy aanhoudend uitdaag. Ruan Blum is Louis, Fanie se kêrel van die Kaap.