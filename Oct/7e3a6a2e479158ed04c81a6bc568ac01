’N LAITIE (18) is verskeie kere op ’n kort afstand in Lavender Hill geskiet. Sy lyk is gister omstreeks 16:40 op die parkeerterrein by Selkirk Court in Mirbey­straat gevind. Volgens ’n ingeligte is die slagoffer ag keer in die gesig geskiet. By Son se aankoms op die toneel was daar minstens 14 koeëldoppies en langs elkeen was reeds ’n forensic cone. Siyabulela Malo, ’n polisiewoordvoerder, het die voorval bevestig en sê ’n saak van moord word ondersoek. Malo sê: “Die slagoffer is noodlottig gewond en is op die toneel dood verklaar. “Die omstandighede rondom die voorval word ondersoek, maar geen arrestasies is nog gedoen nie.” Malo sê die polisie versoek enige iemand met inligting wat kan help met die ondersoek om die Steenberg-polisie te bel. Die Grassy Park-polisie ondersoek ook ’n moordsaak nadat ’n 30-jarige man noodlottig gewond is. Malo sê die slagoffer se liggaam is in Parkwoodlaan gevind. “Hy is met ’n skietwond aan sy bolyf gevind en is op die toneel dood.” ’n Ingeligte beweer die slagoffer was ’n lid van die American-bende en was net as Jadey bekend. Malo vra enige een met inligting oor die skietvoorval om die Grassy Park-polisie te kontak.