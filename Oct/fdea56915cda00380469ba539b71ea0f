DIE talentvolle sport-ster Taine Douw wil beslis groter hoogtes bereik in sy sportloopbaan. Die 13-jarige boorling van die Northerns in die Baai is tans in gr. 7 aan die Laerskool Greenwood, waar hy in verskeie sportsoorte uitblink. Taine speel rugby, krieket en sokker en neem ook deel aan atletiek. Dié belowende o. 14-klong is klaar ’n groot held by Greenwood. Dis nadat hy nie net die Oostelike Provinsie in binnenshuise krieket vir o. 14’s verteenwoordig het nie, maar ook Suid-Afrika. Taine het vanjaar ook die OP se o. 13-krieketspan gehaal. Hy is ook ’n blitsige veelsydige rugbyspeler en kan losskakel en binnesenter (sy gunsteling-posisie) speel. Die jong spoedvraat wil ook graag in sy pa, Tertius, se voetspore volg. Sy pa was ’n briljante vleuel vir die OP-Olifante en ’n legendariese lid van die klub Port Elizabeth Harlequins. Taine se droom is om vir die Springbokke rugby te speel, maar glo ook hy kan met sy kriekettalent ook vir die Proteas speel. Taine weet dit gaan baie harde werk verg. Dis hoekom hy daagliks straf oefen. Toekennings Hy is ook vir die PE City-rugbyspan gekies vir ’n toernooi by die Hoër Landbouskool Marlow buite Cradock. Daar is hy met verskeie toekennings vereer, onder andere as speler van die wedstryd. Taine is gedissiplineerd en het baie respek vir grootmense, veral vir sy ouers en onderwysers. Wat sokker betref, sê Taine se ouers, is hy ’n natural born striker. Hulle is baie trots op sy sportprestasies. Tertius motiveer hom altyd om positief ingestel te wees en hard te werk. Hy sê: “Ons as ouers ondersteun hom by elke sportgeleentheid.”