KRISMIS het gisteroggend vroeg gekom in Mitchells Plain toe ’n biertrokkie sy precious cargo verloor het. Motoriste, inwoners en verbygangers het baie fluks help opruim – en hulle yskaste volgepak net ure voor gister se game tussen die Bokke en Japan. Die metropolisie het toegekyk terwyl mense vragte bier weggedra het. Die ongeluk het omstreeks 06:00 op die hoek van Weltevredenweg en Jakes Gerwelrylaan, net ’n klipgooi van die Westgate Mall in Rocklands, gebeur. Verbygangers, inwoners en motoriste het nie tyd gemors nie en hulleself gehelp aan die free booze. Sommige inwoners het selfs met groot sakke en trollies gekom om seker te maak hulle vat genoeg. Oral was karre se boots vol bier. Die ouens wat die meeste gescore het, was dié met bakkies. Die lorrie is later van die ongelukstoneel verwyder, maar daar het ’n paar bottels oorgebly. Een inwoner was nie baie gelukkig toe hy daar aankom net om te sien die lorrie is klaar weg nie. Hy sê teleurgesteld: “Jô! Ek kom te laat! Die lorrie is weg. Ek het dit gemis.” Maxine Bezuidenhout, woordvoerder van die Stad Kaapstad se verkeersdienste, bevestig die voorval. Bezuidenhout sê: “Die trok het omgeslaan toe dit gedraai het. Daar is geen beserings aangemeld nie.” Daar is ook altesaam 34 dronkbestuurders in die Wes-Kaap in hegtenis geneem, voeg hy by. Baie mense was uit hulle kerkklere en in Groen-en-goud geklee met ’n goue koue in die hand – slaggereed vir die game tussen die Bokke en Japan. David Oliver, pub-eienaar, sê: “Ek verneem by van my klante ’n pastoor het even die kerk vroeër laat uitkom sodat niemand iets van die game kon mis nie.” Oliver sê baie mense kom juis na ’n pub om die Wêreldbeker games te kyk oor daar so ’n lekker vibe en spangees onder almal is. Vir die Bok-ondersteuners was dit die moeite werd toe die Bokke Japan met 26-3 verslaan het.