HENN-LIN Botha, die losskakel van die Mosselbaaise streekrugbyspan, het 32 van sy span se 92 punte teen Hessequa aangeteken. Dié wedstryd in die Suidwestelike Distrikte se Municipal Cup is Vrydag in Riversdal gespeel. Die besoekers het met 92-0 gewen. Hulle het 14 drieë gaan druk. Botha het 11 van die drieë verdoel. Botha, wat as die speler van die wedstryd aangewys is, het self ook twee keer gaan druk. Die Mosselbaaiers was van begin tot einde genadeloos en het rustyd reeds met 40-0 voorgeloop. Die senter Shadward Fillies het ’n driekuns aan drieë behaal. Die losvoorspeler Marquin Smart is as die voorspeler van die wedstryd aangewys. Mosselbaai staan nou sterk boaan die punteleer met 20 punte ná vier wedstryde.