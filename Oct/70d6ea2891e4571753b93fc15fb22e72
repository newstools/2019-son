PIENK lappe wat vir kanker­bewusmaking bedoel is, is nou komberse vir haweloses in Kaapstad. Die Bo-Kaap Atletiekklub het Sondagoggend sowat 80 cerise-pienk lappe om bome in Waalstraat en Buitengracht gedraai en met ’n tou vasgemaak. Gesant Abed van dié klub sê hulle was verras toe van hulle Maandag in Waalstraat kom en baie van die lappe af is. Gesien “Die lappe is as bewusmaking vir Pink Trees for Pauline opgesit. Ons werk in samewerking met ’n Bo-Kaapse ondersteuningsgroep vir kanker survivors en mense wat familielede aan kanker afgestaan het. “Die Pink Trees-veldtog is om geld in te samel vir mense met kanker wat nie die behandeling kan bekostig nie.” Die groep het toe foto’s gesien waar van die homeless mense snoesig onder die lappe lê. Toe Son gister omstreeks 15:00 in Waalstraat kom, was daar nie een pienk lap op die bome nie. In Buitengracht was daar hier en daar nog ’n lap te bespeur. In Upper Buitengracht het ’n groep haweloses toe net uit die slaap opgestaan. Jason Davids (30) van Manenberg wat al jare op die pad is, het vir hom ’n bed van die pienk lappe gemaak. Davids vertel hy het die lappe vroegoggend “gekry”. “Ek weet nie waarvandaan die lappe kom nie. “Ek het dit net op die hoek gekry.” Davids se tjommie, wat nie sy naam genoem wil hê nie, sê: “Waarvoor moet die bome lappe kry as ons nie eens komberse het nie?” ’n Parking attendant wat in Buitengracht werk, sê sy voel jammer vir die kankerbewusmakingsgroep. “Maar hulle kon mos gedink het die strollers sal die lappe afhaal. “Hulle kon liewer die bome geverf het.” Volgens Abed was een van die voorwaardes van die Stad Kaapstad dat hulle nie die bome mag verf en/of beskadig nie. Die Kankervereniging van Suid-Afrika (Kansa) sê dit is jammer die goeie gebaar het ’n ander draai geneem. Die Pink Trees for Pau­line-veldtog se lappe kos R30 per meter. Minste twee meter is nodig per boom. Gerda Strauss, Kansa se hoof van dienslewering, sê die Pink Trees-veldtog was ’n wenner verlede jaar. “Deur dit kon ons ’n verskeidenheid toerusting vir behandeling koop wat kankerpasiënte kan gebruik.”