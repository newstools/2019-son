VOLKSWAGEN se base­ball-span sal môre wil wys sy amperse sege laas naweek oor Pirates was geen gelukskoot nie. Die motormanne pak dan Gelvan A in die middelste wedstryd op Pirates se veld in Uitenhage. Volkswagen het die naweek so byna vir ’n groot skok gesorg toe Pirates hom eers in die laaste kolfbeurt met 11-10 kon klop. Met lekker momentum agter hom pak Volkswagen die span van Gelvan met groot selfvertroue. Hulle speel 14:00. Die hoofwedstryd, wat 16:00 begin, kan ewe interessant verloop wanneer Pirates teen Tigers se eerste span te staan kom. Gedug Tigers is stert in die lug ná ’n goeie oorwinning oor Gelvan A. Daarom sal dit interessant wees om te sien wie uiteindelik as wenner van die veld sal stap. Pirates is altyd ’n derduiwel op hulle tuisveld, maar Tigers is in alle afdelings van die spel gedug. In die eerste wedstryd van die dag kom Red Sox se eerste span 12:00 teen Tigers se tweede span te staan. Tigers se naasbestes is vol talent, maar die Red Sox-span behoort min moeite te ondervind om die wedstryd te wen. Die span is gelaai met provinsiale spelers. Dit is dus ’n ideale geleentheid vir die jong Tiger-span om te wys waartoe hy in staat is.