DIE DA se nasionale leier, Mmusi Maimane, het uitgevaar teen sommige van sy party se lede wat op ander platforms uitpak as hulle interne debatte verloor. Hy meen dis ’n poging om die land se tweede grootste party in ’n ander rigting te stuur as wat sy visie is. Maimane mik na “build­ing a South Africa for all”. Hy het met News24 gepraat nadat Hermann Pretorius van die Institute of Race Relations in ’n rubriek gesê het die Wes-Kaapse premier, Alan Winde, is ’n beter opsie om die DA vorentoe te vat. ’n Twiet lees: “Die saadjies van die DA se herstel is deur ’n wit man in die Wes-Kaap geplant. Alan Winde behoort die nuwe leier van die DA te wees.” Winde het hom daarvan gedistansieer en gesê hy stel nie daarin belang om Maimane teen te staan nie. Maimane sê om Winde se ras te noem is onnodig. – News24