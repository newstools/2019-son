TOKIO. – Die All Blacks het gister hulle stem behoorlik dik gemaak en gewys hulle is sonder twyfel weer die span om by vanjaar se Wêreldbekertoernooi in Japan te klop. Die span van Steve Hansen (afrigter­) was met ’n allemintige 46-14 baas nadat hy in die rustyd reeds met 22-0 voor was. Kieran Read (kaptein) se span het sewe drieë teenoor die twee van Ierland gedruk. Nieu-Seeland kom nou volgende week in die een halfeindstryd teen Engeland te staan. Engeland het Australië vroeër in die eerste kwarteindronde met 40-16 kafgedraf. Die Kiwi’s se agterste driehoek van Beauden Barrett, Sevu Reece en George Bridge het met hulle voortref­like spel op die verdediging en op die aanval die oog gevang. Die losskakel Richie Mo’unga het sake agterlangs met die skopstewel gedikteer. Brodie Retallick, wat sy terugkeer ná ’n besering gemaak het, het saam met die res van die All Black-voorspelers die pap in die enjinkamer dik aangemaak. Die Iere is sodoende gedurig op die agtervoet geplaas. Conor Murray en Johnny Sexton, hulle gevaarlike skakelpaar, kon dus nie die res van hulle agterlyn aan die gang kry nie. Sexton het veral ’n nagmerrie beleef. Hy kon op twee geleenthede – een keer in die eerste helfte en een keer in die tweede – nie die kantlyn met ’n strafskop haal nie. Ál wat die Iere vir hulle moeite kon wys, was ’n drie deur Robbie Henshaw en ’n strafdrie teen die einde van die game. Beauden Barrett is agterna as speler van die wedstryd aangewys. Puntemakers: NIEU-SEELAND: drieë: Aaron Smith (2), Beauden Barrett, Codie Taylor, Matt Todd, George Bridge, Jordie Barrett; doel­skoppe: Richie Mo’unga (4); strafdoel: Mo’unga. IERLAND – drieë: Robbie Henshaw, strafdrie; doelskop: Joey Carbery.