DIE bloue wat hof loop vir sy kollega se skietdood, sê hy keer binnekort terug werk toe. Sers. Marlon Appollis het na bewering sy kollega David Hoffman in Augustus geskiet toe hy sy vuurwapen se veiligheidsknip weer wou opsit by Hoffman se huis. Appollis het aan Rapport vertel dat hy op 20 Oktober weer terug in sy pos gaan wees. Appollis sê: “Ek weet nog nie of ek teruggaan na die bende-eenheid en of ek by die speurtak gaan werk nie. Ek moet nog besluit.” Kapt. FC van Wyk, polisiewoordvoerder, kon egter nie bevestig of Appollis op bogenoemde datum gaan terugkeer na sy pos nie. “Die saak word nog ondersoek en ons kan nie op ’n openbare platform uitwei oor die fynere aspekte nie.” Appollis moet weer op 11 November in die hof wees op ’n aanklag van strafbare manslag.