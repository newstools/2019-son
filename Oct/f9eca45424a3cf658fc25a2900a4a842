DIE ideaal vir Cape Town City is om die high-flying Kaizer Chiefs ’n bloedneus te gee in die Telkom Knock­out (TKO)-wedstryd Saterdag (15:00) in die Kaapstad-stadion. Dit sal nie net die Citizens se ronde in die kwarteind verseker nie, maar ook Benni McCarthy (afrigter) en sy troepe die vonk gee om hul wankelrige begin van die seisoen af te skud. McCarthy se kop werk egter anders – hy het gister op ’n nuuskonferensie by die Hartleyvale Stadion uitgewys hy sou verkies het om teen ’n gemiddelde span soos Chippa United te speel. “Met alle respek natuurlik aan Chippa,” verduidelik McCarthy. “Dis net, ons pak Maritzburg United volgende en jy wil beslis nie van ’n high een week na ’n low terugkeer nie. “Ek wil stelselmatig en geleidelik klim en die opwaartse kurwe begin toon,” het die voormalige Bafana Bafana-speler bygevoeg. McCarthy het ook uitgewys hy sit met ’n goeie kopseer wat sy diepte en die beskikbaarheid van sleutelspelers betref. Dis duidelik McCarthy en sy troepe wil sake regstel nadat hulle ’n paar weke gelede ligapunte teen Chiefs op Nuweland weggesmyt het. Die TKO is die een trofee waar McCarthy in sy eerste twee seisoene in die eerste ronde gestuit is. McCarthy sê hy het vroeg in sy loopbaan ook in die MTN8-bekerreeks kleigetrap, maar uiteindelik sukses geproe. Net so verwag McCarthy om dit nou in die TKO na te boots. Hy weet egter om dit te vermag, sal hulle die voorloper-span, Chiefs, moet stuit. “Ons sal dit hierdie keer moet regkry teen Chiefs,” het McCarthy bygevoeg. “Ons moet ook seker maak ons daag vir albei helftes op. Chiefs toon goeie peil, maar as jy die beker wil wen, móét jy die big guns ook klop. Dit maak nie saak wanneer en in watter kompetisie jy speel nie,” het hy verduidelik. McCarthy het uitgewys dat hy spelers soos Roland Putsche die volgende paar dae sal kans gee voordat hy sy finale span sal aankondig.