“MY SUSTER het nie selfmoord gepleeg nie. “Die Here gaan almal verkeerd bewys wat so dink.” Dis Teene-Rose Hofmeyer (32) se suster Philreanne Arendse (40) se woorde wat byna soos ’n gebed klink. Die lyk van Teene-Rose, van Mount Pleasant in Hermanus, is Saterdagoggend naby die getypoel Fick se Poel gevind. “Sy is op haar knieë op ’n rots gevind met haar wit trui om haar nek,” vertel ’n emosionele Arendse. Volgens Arendse het Teene­-Rose Vrydagaand met haar man, David Hofmeyer, by ’n pub in die dorp gekuier. Sy is laas lewend gesien toe sy en Hofmeyer die kuierplek verlaat het. Die twee was net sewe maande getroud en het saam met haar drie minderjarige kinders by haar ma, Jean Poole, gebly. Teene-Rose was swanger met Hofmeyer se kind. Hofmeyer het na bewering Saterdagoggend 01:00 by die huis opgedaag en gesê hy soek na Teene-Rose. “Volgens hom het sy agter hom geloop en toe afgedwaal. Maar niks van dit maak sin vir my nie, want hoekom sou my suster in die oggendure in die donkerste pad wil afdwaal of agter loop?” Arendse sê Teene-Rose en Hofmeyer het mekaar net drie maande geken voor hulle troue in Maart vanjaar. Sy beweer David was altyd besitlik en sou nie sommer sy vrou alleen laat nie. “Wat ook vir ons snaaks is, is dat hy nie Saterdag van die polisiestasie af teruggekom het na my ma se huis nie. Om die waarheid te sê, hy’s nou nêrens te vinde nie.” Kapt. Frederick van Wyk sê in dié stadium vermoed die cops nog geen misdaad nie, maar hulle ondersoek die omstandighede rondom Teene-Rose se dood. Volgens Arendse was die polisie Sondag by haar ouerhuis om vir ’n selfmoordbrief te soek. “Dit het my so upset. Almal wat my suster ken, weet sy was nie die tipe om haarself om die lewe te bring nie. Sy was lief vir haar kinders en lief vir die lewe.” Die familie bly vol vrae. Die ondersoek gaan voort.