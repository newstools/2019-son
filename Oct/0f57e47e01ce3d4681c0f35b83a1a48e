VIER mans en ’n vrou het in die Baaise landdroshof verskyn in verband met die moord op twee bejaarde vroue in ’n aftreeoord in Sunridge Park. Die vrou, ’n versorger by die tehuis wat tydens die voorval aan diens was, is die 34-jarige Nomgebisi Slangveld. Slangveld word saam met Mkhuseli Damenti (30), Nya­sha Ma­nyange (33), Panganai Mabwe (27) en Craig Ma­diro (20) van die moord op die twee bejaardes aangekla. Die polisie het aanvanklik gesê Slangveld en Damenti, wat albei Suid-Afrikaners is, sal van moord aangekla word, terwyl die ander drie net van medepligtigheid aan moord en geldwassery aangekla sou word. Adv. Marius Stander het egter Maandag by hulle eerste hofverskyning aangekondig die klagte sal vir ál vyf na moord verander word. Staat Meer klagte kan moontlik bygevoeg word soos wat die ondersoek voortduur. Dié vyf het nou met hulle borgtogaansoek begin. Die staat moet ook nog die nasionaliteit van Ma­nyange, Mabwe en Madiro vasstel. Een van hulle is blykbaar van Zimbabwe. Kol. Priscilla Naidu, polisiewoordvoerder, het vroeër gesê ’n span speurders onder leiding van kol. Paul Orange het dié vyf vroeg Vrydag­oggend gearresteer. Orange is hoof van die Mountweg-polisiegroepering se speurders. Die Valke en Nasionale Vervolgingsgesag (NVG) het die span bygestaan. Agnes Elaine Burns (91) en Rosemary Langton (87) se lyke is Donderdag 10 Oktober om 05:45 in hulle onderskeie kamers by die St. John Stella Londt-aftreeoord gevind. Hulle hande en voete was vasgebind, hulle monde was toegebind en hulle kamers geplunder. Juwele Die verdagtes het na bewering deur ’n oop deur en veiligheidshek toegang tot die tehuis verkry. Die polisie glo roof is die motief. Krugerrande, duur horlosies, goue ringe, ’n trouring, nog juwele en ’n selfoon is gesteel. Van die gesteelde goedere is in die Kuyga- informele nedersetting by die huis van een van die verdagtes gevind. Intussen berig Algoa FM  George Woods, hoof van die St. John-maatskappygroep wat die tehuis bestuur, het gesê hulle gaan nou ’n algehele hersiening doen van ál die personeel wat by die tehuis werk. Woods sê dié hersiening sal onder meer klaringsbewyse van die polisie vir alle personeellede insluit. Verder gaan die tehuis se perseel en sekuriteit ook weer bekyk word.