VERLIG! Dis hoe familie en neighbours voel nadat Ashlin Pritchard (11) ongedeerd gevind is. ’n Slinkse booswig het Ashlin Donderdag helder oordag voor haar huis in Ravensmead ontvoer. “Ek sal nooit sy gesig vergeet nie,” vertel Anastacia Bowers (32), Ashlin-hulle se neighbour. Beplan Die ontvoerder het Bowers om die bos gelei om die meisie in sy kar te kry. Dit wil voorkom of die man, in sy 40’s, die hele storie fyn beplan het. Volgens Bowers het die man in ’n vaal Toyota Tazz voor haar huis gestop en sy het gevra of sy hom kon help. “Hy het gesê hy werk saam met my man en dat sy (werk)bakkie, met medikasie in, gaan staan het. “Hy het ’n Huawei-selfoon gesoek om sy bakkie te track.” Bowers sê die booswig se storie dat hy met haar man werk, was baie oortuigend. Sy voeg by hy het alles oor haar man se werk geweet. “My foon is stukkend en ’n vrou in die pad het gesê Ashlin het een. Die man het toe gesê ons moet saam met hom in die kar klim om na die bakkie te ry,” sê sy. ’n Paar strate weg het hy gestop en vir Ashlin gesê sy moet uitklim. “Hy het weggetrek terwyl ek nog in die kar was. “Ek het heeltyd aangegaan oor die kind wat alleen daar staan. Hy het toe weer gestop en gesê ek moet uitklim.” Die man het toe ’n U-turn gemaak, vir Ashlin weer opgelaai en met haar na Bowers se huis teruggery. Daar het hy haar TV gesteel en is weer weg met die kind steeds in die kar. “Alles het so gou gebeur. Ek is terug huis toe om te kyk of Ashlin huis toe gestap het, maar sy was nie daar nie. Ek het vir almal in die pad gesê die man het vir Ashlin gevang.” Die nuus is ook vinnig op sosiale media versprei. “Dít is hoe mense in die gemeenskap en die polisie betrokke geraak het,” verduidelik Bowers. Iemand het Ashlin toe by Shoprite in Cravenby opgemerk en die polisie is ingelig. Ashlin sê sy het nie bang of ongemaklik gevoel terwyl sy in die kar was nie. “Hy het nie baie gepraat nie. Hy het net gesê: ‘Stacey (Anastacia Bowers) gaan jou met die bakkie kom haal,’ ” verduidelik Ashlin. Ashlin se ma, Ingrid, sê sy was in ’n toestand toe sy gehoor het haar kind is vermis. “Ek het gevoel ek kon doodgaan. “Ek is net bly my kind is gevind en ek is ook dankbaar teenoor die gemeenskap. Hulle het saamgekom om my kind te soek.” Bowers sê mense moenie so maklik ander mense vertrou nie. “Ons moet al die tyd waaksaam wees.”