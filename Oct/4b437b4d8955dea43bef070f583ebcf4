WILLIE le Roux is een van die min spelers wat oor die X-faktor beskik en kan op sy dag ’n wedstrydwenner wees. Só sê Eugene “Loffie” Eloff, voormalige afrigter van die Leeus, Baby Boks en Boland. Eloff het die Boland in 2011 tot die Curriebeker Eerste liga-titel gecoach. ’n Jong Le Roux was een van die Kavaliers se sleutelspelers daai jaar. “Sjoe, daai Boland span was een van die lekkerste spanne wat ek al gecoach het,” het Eloff Dinsdag aan Son gesê. “Ons het vir Bolla Conradie op 9 gehad met Elgar Watts op losskakel en Cornal Hendricks op 13 en soms vleuel en Willie op heelagter en soms op losskakel. "Willie het vrye teuels gehad want begaafde spelers soos hy moet toegelaat word om spasie aan te val.” Hy en Elgar het die show vir ons gerun en manne soos Cornal, Danwell Demas en Brendon April kon baljaar aan hul buitekant.” Eloff sê Le Roux is wel uit vorm uit maar glo Erasmus sal hom weer kies vir Saterdag se eindstryd. “Rassie sal nie veel torring aan sy span nie. Cheslin (Kolbe) sal in kom ( op regtervleuel vir S’bu Nkosi) maar dis dit. Ek glo in my ervaringe met Willie dat hy wel tot sy reg sal kom en ek weet hy is ’n speler vir die groot oomblik.” Le Roux kan moontlik later in die wedstryd deur Frans Steyn vervang word wie se skopvoet goud werd kan wees indien die game tight is volgens Coach Loffie. “Hy kan skoppe van 60m oorskop en dit kan vital wees in die laaste kwart van die wedstryd. Ek glo die manne sal Saterdag die knoop kan deurhak.” 