HULLE probeer eenheid vir oudsoldate kry. So sê Roelf Beukman, mediawoordvoerder van die South African Cape Corps Military Veterans’ Association (SACCMVA). Dis reeds baie jare dat splintergroepe onder mekaar baklei en nie as ’n eenheid kan saamwerk nie. Die SACCMVA is reeds in 2015 amptelik gestig en word deur die direktoraat van militêre veterane erken. Die president van die eenheid, Luke Plaatjies, is ook reeds op 29 Augustus van daardie jaar tot president verkies. Niemand Die SACCMVA het in Junie by Die Kasteel vergader en die splintergroepe genooi om oor hulle klagtes te kom gesels. Beukman sê niemand het na vore gekom nie. “Tans word baie van die oudsoldate gehelp. Van die voordele wat daar is, is behuising, mediese hulp, jy of jou kinders kan verder studeer en begunstigdes word gehelp.” Beukman sê hulle help oudsoldate om op ’n datalys te kom en hulle word dan gehelp as hulle daarvoor kwalifiseer. Konstitusie “Daar is geld beskikbaar. Ons moet net saamwerk en sal dan meer kan uitrig. Ons het omtrent in alle dorpe van ons mense wat kan help.” Volgens Beukman het hulle ’n konstitusie wat hulle guide hoe om te werk te gaan. Een van die splintergroepe het laas week gesê hulle het môreoggend by Die Kasteel ’n vergadering. Plaatjies sê egter hulle distansieer hulle van dié vergadering. “Hulle het geen mandaat om dit te roep nie. Hulle werk teenstrydig met die SAKK. Die mense bring net ons organisasie in die gedrang.”