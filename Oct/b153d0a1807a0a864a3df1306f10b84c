DIT was beslis nie ’n foutlose vertoning deur die Bokke nie, maar die Bok-kaptein, Siya Kolisi, se span bevind hom nou in ’n halfeindstryd van die World Cup. Die Bokke het Japan gister in Tokio met 26-3 geklop en sodoende hulle plek in die laaste vier bespreek. Suid-Afrika kom Sondag in Yokohama teen Wallis te staan. Nieu-Seeland speel Saterdag in die ander halfeindstryd teen Engeland. Son het gister die voormalige Bok-vleuel Breyton Paulse om kommentaar genader. Tussen 1999 en 2007 het dié 43-jarige boorling van die Koue Bokkeveld 64 toetse vir Suid-Afrika gespeel en 26 drieë gedruk. Hy sê: “Baie geluk aan Siya en die manne. Natuurlik was daar baie frustrasie oor hoe die ouens gewen het, maar ek vat liewer ’n lelike wen as ’n mooi verloor. “Voor die semi kan ’n paar dingetjies nog uitgesorteer word. In hierdie stadium is ál wat tel die feit dat ons in die semi is. “Ons was baie gelukkig met Beast (Mtawarira). Ek dink die meeste skeidsregters sou hom ’n rooi kaart gegee het, maar ons het daai bietjie luck nodig gehad.” Paulse was beïndruk met ’n paar van die Bokke se agterspelers. Damian de Allende het volgens hom baie goed gespeel, terwyl Makazole Mapimpi gewys het hoekom Rassie Erasmus hom so hoog aanskryf. Paulse sê voorts Erasmus gaan nie nou afwyk van die skoptaktiek nie. “Ja, ons kan nou maar kla oor die patroon, maar hulle sal weer skop. “Arme Faf de Klerk moet net meer akkuraat wees, maar hulle gaan beslis die skoppery volhou.” Die voormalige Springbok was nie juis ingenome met Wallis nie. Hy sê hulle het ’n bietjie verroes gelyk en in die eerste 60 minute nie goed gespeel nie. “Ek glo nie hulle sou dit gemaak het as die Franse slot (Sebastien Vahaamahina) nie met ’n rooi kaart afgestuur is nie.”