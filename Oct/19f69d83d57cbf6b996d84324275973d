DIE Ou Apostoliese Kerk in Helenvale was Saterdag stampvol toe sowat 300 rouklaers die laaste eer aan die ontslape Recolin Wit­booi betoon het. Recolin (8), van Barcelona in die Baaise Northerns, het op 6 Julie vermis geraak toe hy met maatjies gespeel het. Sy oorskot is twee maande later ná ’n uitgebreide soektog op die vlak langs die reservoir in Malabar Uitbreiding 6 gekry toe ’n man met sy hond gestap het. Die cops het die beendere Kaap toe gestuur vir DNS-toetse. Die uitslag het bevestig dit is Recolin se oorskot. Saterdag het leerders van die Primêre Skool Hillcrest in Helenvale ’n erewag gevorm toe Recolin se oorskot deur geliefdes by sy ouerhuis uitgedra is. In die hartroerende kerkdiens het Sondagskoolkinders “Heavenly Fath­er” gesing terwyl die trane oor talle rouklaers se wange gestroom het. Recolin is later die dag in die Malabar-begraafplaas ter ruste gelê. Cyril Uithaler, Recolin se skoolhoof, het vroeër op ’n gedenkdiens gesê: “Ons harte is stukkend. “­ ’n Kind se lewe is baie kosbaar en julle verlies is ons verlies.”