DUDUZANE Zuma gaan vandag getuig voor die Zondo-kommissie na staatskaping. Die seun van oudpres. Jacob Zuma is uitgewys deur die voormalige adjunkminister van finansies Mcebisi Jonas en die voormalige ANC-parlementslid Vytjie Mentor. Volgens Jonas en Mentor het Duduzane onderduimse deals tussen die staat en die omstrede Gupta-familie gefasiliteer. Jonas het in ’n affidavit geskryf hy is na vergadering geroep waar Duduzane, Ajay Gupta en Fana Hlongwane hom R600 miljoen en die posisie as minister van finansies aangebied het as hy met hulle sou saamwerk. Dié drie het Jonas in hulle affidavits as ’n leuenaar uitgemaak. Duduzane het in September laas jaar bevestig hy is gereed om oor Jonas se bewerings te getuig. Mentor het in haar getuienis in Augustus 2018 aan die kommissie gesê Duduzane het haar voorgestel aan twee lede van die Gupta-familie saam met nog iemand wat sy voorheen as Fana Hlongwane uitgewys het. Sy het later erken die man wat sy ontmoet het, was toe nié Hlongwane nie, maar sy hou vol Duduzane was daar. Mentor het getuig die Guptas het haar die pos as minister van openbare ondernemings aangebied voordat oudpres. Zuma vir Barbara Hogan uit dié posisie verwyder het. – EWN