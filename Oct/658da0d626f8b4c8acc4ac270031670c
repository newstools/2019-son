WANNEER ’n rofstoei-toernooi Collision Tour genoem word, kan dit net moeilikheid beteken. Dat die vonke gaan spat, die tande gaan klap en die bloed gaan loop, is om dit sagkens te stel. Dís egter presies wat gaan gebeur wanneer Shaun Koen se African Wrestling Alliance (AWA)-ysters teen Top Stars Wrestling (TSW) se manne te staan kom. Die toernooi is gereël omdat Koen en die TSW-grootbaas, Ajay Haripersad, beoog om rofstoei weer tot sy ou glorie te herstel. Die aksie sal op 30 Oktober in die Grand Arena by die GrandWest Casino gebeur. Op 1 November pak die manne, en vroue weer mekaar – dié keer by Carnival City op hulle landwye toer. Groter Haripersad sê in ’n verklaring die TSW is geëerd om met die AWA geassosieer te wees. “Saam poog ons om rofstoei weer groter en beter te maak.” Koen van die AWA sê hy is opgewonde om met TSW saam te werk. Haripersad het ’n opwindende groep stoeiers van oorsee wat op pad is om Suid-Afrika se bestes te pak. Hulle sluit Wes Brisco, die oud-WWE-ster Monster Tarver, die huidige Ring of Honour-vrouekampioen, Kelly Klein, en die All Africa-swaargewigkampioen, Congo King, in. Koen se stoeiers sluit die AWA-veteraan Johnny Palazzioin, asook die amateur- kam­pioen Steve Eeden, die talentvolle jongeling Mike Xander en die voormalige nasionale kampioen Ananzi. Klein se teenstander is Amber Nova, ’n voormalige stoeier van Impact Wrestling en WWE NXT.