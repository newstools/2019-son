HULLE wil hoop, lig en eenheid bring na Nicholasstraat in Schauderville. Dít is hoekom Uviwe Child and Youth Services saam met The Muralist – ’n graffiti-kunstenaar – en die jeug van Schauderville gewerk het. Anna-Louise Olivier, direkteur van Uviwe, sê op dié manier is ’n storie van hoop geskep. “Uviwe staan uit as ’n baken van hoop vir die kinders en jeug in ’n gemeenskap waar geweld volop is. Deur dié projek is die grensmuur in Nicholasstraat omskep in ’n kleurvolle storie van hoop soos vertel deur die kinders en jeug van die gemeenskap. “Verder bevorder die projek ’n groter samesyn en samewerking tussen Uviwe en die gemeenskap.” Hierdie samewerking wat tydens die projek plaasgevind het, is juis vir Olivier een van die belangrikste aspekte. “Positiewe assosiasies en konsepte wat deur die mural na vore gekom het, is die link tussen die viering van waar jy vandaan kom, maar ook die positiewe legacy van hoop vir die toekoms wat jy agterlaat. Bederf “Die hoofdoeleindes van Uviwe se dienste in die gemeenskap is ook in ’n abstrakte vorm in die mural verteenwoordig. Dit is om te inspire, te imagine, te ignite en te innovate.” Die kinders en jeug was nie net betrokke by die mural se ontwerp nie, maar het ook gehelp verf aan die muur. Verder is die kinders ook bederf met ’n lekker braai. “Uviwe hoop juis dat die kleurvolle mural sal uitstaan in die gemeenskap as ’n herinnering dat verandering moontlik is as ons hande vat en saamwerk,” sê Olivier.