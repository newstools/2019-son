KEANE Galant, ’n gr. 11-leerder aan die HTS Drostdy in Worcester, is die Boland se skolesportman van die jaar. Die lenige heelagter en ster van die Boland se Cravenweekspan vanjaar is op ’n dinee in Franschhoek vereer. Die boorling van Tulbagh het ook vanjaar die Suid-Afrikaanse o. 19-skolespan in die Viernasies-reeks in die Kaap verteenwoordig. Verheug Hy was ook onderkaptein van Boland se sewesspan. Galant wou geen planne vir die nabye toekoms bespreek nie. Hy is eers daarop ingestel om volgende jaar matriek te maak. Galant sê: “Dit was vir my ’n opwindende seisoen. Ek is verheug oor die verering, maar ek is nou gefokus op my studie en dan volgende jaar my matriek. Ek sal eers volgende jaar besluit oor die rigting waarin ek wil studeer.” Daar was ook groot applous toe Neache Frans van die Hoërskool New Orleans in die Paarl as die hoërskoolsportmeisie van die jaar aangewys is. Frans het op die Boland-byeenkoms die eerste plek behaal. Sy het ook aan die nasionale byeenkoms deelgeneem. Viaan Mentoor van die Laerskool Vooruitsig is as laerskoolsportman van die jaar aangewys. Hy was een van die uitblinkers in Boland se o. 13-span in vanjaar se Cravenweek. 