VAT die karsleutels af en bel die polisie! Dít is die hoof van verkeer in die Wes-Kaap, Kenny Africa, se versoek aan die publiek om die doodslag op paaie te verminder. “Padveiligheid is almal se verantwoordelikheid. As jy sien jou buurman, vriend of familielid wil ’n draai ry nadat hulle gedrink het, moet jy hulle sleutels vat en wetstoepassers bel. “Die plaaslike verkeerspolisie, die provinsiale verkeer, metropolisie en die polisie moet vir bystand gebel word. Genoeg is genoeg. “Ons moet die slagting tot ’n einde bring.” Altesaam 25 mense is die naweek in ongelukke op die provinsie se paaie dood. In die jongste voorval is ’n baba dood. Die ongeluk het Maandagoggend op die N1 naby Ceres gebeur. Twee taxi’s was by die ongeluk betrokke. Die een waarin die baba was, het omgeslaan. Sewentien mense is lig beseer. Hulle is na die Worcester­ Hospitaal geneem. Maandagoggend omstreeks 08:00 is drie mense ernstig beseer in ’n ongeluk tussen drie karre op die N2 naby Firlands. Volgens Russel Meiring van ER24 het ’n vierde persoon ligte beserings opgedoen. “Toe ons personeel op die ongelukstoneel kom, was daar drie motors in die een baan van die pad. Die passasiers en die bestuurders was reeds uit die karre gehelp.” Die beseerdes is op die toneel behandel en hospitaal toe vervoer. Sondagaand is twee mense in ’n ongeluk in Elsiesrivier dood. Die voorval het in 35ste Laan naby Connaught Estate plaasgevind. Nog ses mense is beseer. Altesaam 8 van die 25 oorledenes was voetgangers. Africa sê gemeenskappe moet saamstaan teen die sinnelose sterftes. “Solank as wat daar nie 24/7 sigbare polisiëring is nie, verloor ons die stryd. “Die polisie en die provinsiale verkeer is die enigste nooddienste wat ’n 24/7-diens op nasionale paaie en hoofweë bied. Ons bestuur ook nege weegbrûe.” Volgens Africa gebeur die meeste ongelukke naweke laataand en in die vroeë oggendure. “Motoriste moet hulle nonsens stop en hulle houding en gedrag op die paaie verander.”