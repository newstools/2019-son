BENNI McCarthy (coach) het sy Cape Town City-span dalk meer skade aangedoen deur Mark Mayambela se dienste te bekom. Dis ook g’n geheim dat McCarthy goeie pelle is met sy voormalige Orlando Pi­rates-spanmaat nie. Dit het straks ’n rol gespeel in McCarthy se besluit om die 32-jarige linkerpoot ’n lifeline te gooi. Dis natuurlik nadat Chippa United Ma­yambela vrygestel het ná ’n tweede stint in die Baai. Die uitdagings met ’n speler soos Mayambela is dat hy warm en koud blaas. Boonop is hy stadig, het net een voet, en bring niks na City wat daar nie reeds is nie. Deesdae eis die moderne game veel meer intensiteit met die wedstryde wat met ’n hoë tempo gespeel word – en veral met ’n span soos City wat tiki-taka-sokker met baie mobility speel. Dis beslis nié ’n persoon­like aanval op die ervare Mayambela nie. Dis net dat hy die Citizens niks nuuts, buitengewoons of spesiaals bied nie. McCarthy sal voortaan ook nog probeer om Mayambela gelukkig te hou – en dis waar City kan ly. Dis baie duidelik Ma­ya­mbela pas nie juis in by City se vinnige carpet-sokker nie. Boonop was City se eienaar, John Comitis, ook gekant daarteen om Mayambela na die Kaap te bring. Comitis was oortuig daarvan dat Mayambela nie vir City geskik is nie. Wat die grootbaas uiteindelik van plan laat verander het, is egter ’n raaisel. Dalk is dit om McCarthy gelukkig te hou, want dié duo het ’n love-hate-verhouding – veral as dit by spankeuses en die aankoop van spelers kom. McCarthy, wat ’n Premier­liga-titel jag in sy derde seisoen by City, sou beter af wees met ’n onbekende strik­er – want dis op die aanval waar City steeds kort skiet. City, wat die 10de posisie beklee, sit ná ag wedstryde met ’n doeleverskil van minus een. Dis duidelik waar City se probleme lê. ’n Eerste Liga-titel, wat City se mikpunt vir die seisoen is, lyk onbereikbaar. City verskuif sy fokus vir eers na die Telkom Cup. Hy verwelkom Kaizer Chiefs Saterdag in die Kaapstad Sta­dion. City kan die wraakstryd gebruik om ’n ommeswaai te bewerkstellig.