’N SKIETVOORVAL vroeg gisteroggend in Athlone het die lewe van ’n jong man geëis. Wayde Isaacs is omstreeks 07:30 by Heath Court in Elandstraat, Kewtown, dood nadat hy geskiet is. Isaacs (23) en sy pa het in Elandstraat geloop toe ’n onbekende man in hulle rigting aangestap kom. Die man het op die pa en seun losgebrand. Hulle het probeer weghardloop, maar Isaacs is vier keer raak geskiet. Isaacs het in dieselfde straat buite ’n huis by Heath Court inmekaargesak. Hy is later hier dood. Sy pa is nie in die skietvoorval beseer nie. Volgens Siyabulela Malo, ’n woordvoerder van die polisie, ondersoek hulle ’n moordsaak. Niemand is nog in verband met die skietvoorval in hegtenis geneem nie.