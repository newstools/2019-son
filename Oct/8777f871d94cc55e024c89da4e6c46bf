'N LAERSKOOLMEISIE van Ravensmead, wat Donderdagmiddag ontvoer is, is ongedeerd gevind. Ashlin Prichard is volgens haar broer, Rowan, saam met 'n buurvrou ontvoer. Hy verduidelik dat 'n man met 'n Tazz by die buurvrou se huis om hulp kom aanklop het. Hy is nie seker waarmee die man hulp gesoek het nie, maar dat Ashlin haar foon ook vir hom geleen het om 'n oproep te maak. Hy sê die buurvrou het toe saam met die man gery om te gaan help. "Ashlin het saamgegaan omdat hy haar phone nog by hom gehad het." Die buurvrou is volgens Rowan in die ry uit die kar getrap waarna die man verder met Ashlin in die agtersitplek gery het. Die gemeenskap van Ravensmead het, kort nadat hulle van die ontvoering gehoor het, soos een man begin soek. Die nuus is ook vinnig op sosiale media versprei. Pedro Arends, 'n inwoner wat ook help soek het, sê met dié dat nuus oor haar ontvoering op sosiale media gedeel is, het iemand haar by Shoprite in Cravenby opgemerk en die polisie gebel. Met die polisie se aankoms daar, het die ouens gevlug. Tydens Son se oproep aan Rowan het Ashlin 'n maatskaplike werker gaan sien, maar sê hulle is baie bly sy is terug. "Ek is baie verlig. Ek voel baie beter nou," het hy aan Son gesê. 