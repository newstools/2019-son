VIER mans en ’n vrou is gearresteer vir die moord op twee bejaarde vroue in ’n ouetehuis langs Stella Londt- ­rylaan­ in Sunridge Park, Port Elizabeth. Kol. Priscilla Naidu, polisiewoordvoerder, sê die arrestasies is tussen Donderdag en Vrydag gedoen deur ’n span speurders onder leiding van kol. Paul Orange. Hy is hoof van die Mount Road-polisiegroep se speurders. Die Valke en nasionale vervolgingsgesag het die span bygestaan. Een van die verdagtes is ’n caregiver by die ouetehuis. Die verdagte was aan diens toe die moorde meer as ’n week gelede plaasgevind het. Agnes Elaine Burns (91) en Rosemary Langton (87) se lyke is Donderdag 10 Oktober om 05:45 in hulle onderskeie kamers gevind. Hulle hande en voete was vasgebind en hulle was gemuilband. Die verdagtes het deur ’n oop deur en veiligheidshek toegang tot die tehuis verkry. Die polisie glo roof is die motief. Krugerrande, duur horlosies, goue ringe, ’n trouring, nog juwele en ’n selfoon is gesteel. Van die gesteelde goedere is in die Kuyga-gebied in die huis van een van die verdagtes gevind. Naidu het gesê die verdagtes sal almal vandag in die Baaise landdroshof verskyn. ’n Man (30) en vrou (34) sal verskyn op aanklag van moord. Die ander drie verdagtes (20, 27 en 33 jaar oud) sal op aanklag van medepligtigheid aan moord en geldwassery verskyn.