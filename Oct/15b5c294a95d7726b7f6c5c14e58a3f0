MEGHAN Markle, die hertogin van Sussex, neem regstappe teen die Sondagkoerant, Mail on Sunday, oor die publikasie van 'n private brief. Markle se man, Prins Harry, het Dinsdag in 'n emosionele verklaring gesê hoewel dit nie die veilige opsie is om op te tree nie, dit die regte een is. "My grootste vrees is dat die geskiedenis homself herhaal. Ek het gesien wat gebeur wanneer iemand vir wie ek lief is gekommoditiseer word tot die punt dat hulle nie meer soos 'n regte mense behandel word nie. Ek het my ma verloor en nou sien ek my vrou word die slagoffer van dieselfde magte." Harry se ma, Prinses Diana, is in 1997 dood nadat fotograwe haar deur die strate van Parys agtervolg het. Die prokureursfirma Schillings, wat Markle verteenwoordig, beskryf die publikasie van die brief as deel van 'n veldtog deur 'n mediagroep om vals en doelbewuste neerhalende stories oor haar sowel as haar man te publiseer. Harry sê in sy verklaring koerante het doelbewus lesers mislei deur spesfieke paragrawe, sinne en selfs woorde strategies uit te laat.