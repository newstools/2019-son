’N HARTPASIËNT wat ’n operasie in die Tygerberg­ Hospitaal moes ondergaan, is nou skoonveld. Clarina Arendse (39) van Ceres het laas Saterdag ’n hartaanval gekry en is na die Tygerberg Hospitaal oorgeplaas. Teen Dinsdag is haar familie egter ingelig dat Arendse die hospitaal verlaat het sonder om haarself te ontslaan. John Isaacs, ’n familievriend, het haar mense Kaap toe gebring. Hy sê op kringtelevisie-beeldmateriaal kan ’n mens sien hoe Arendse by die deure uitstap. Die opname is laas Maandag gemaak. Laticia Pienaar, woordvoerder van die Tygerberg Hospitaal, het die voorval bevestig. “Beeldmateriaal toon dat die pasiënt haar privaat klere aangetrek en daarna die hospitaal op haar eie verlaat het nadat sy vroeër opgeneem is. “Die hospitaal het die familie gekontak om die pasiënt as vermis te verklaar.” Die Arendse-familie het ’n vermiste persoon-saak by die Parow-polisie gerapporteer. “Ons weet nie wat van haar geword het nie. Ons is baie bekommerd oor haar, want haar gesondheid is nie goed nie,” sê Isaacs. “Sy het nog nie eens die behandeling gekry nie.” “Ceres is ver van Kaapstad af. Ons is steeds in afwagting dat sy gaan opdaag.” Mihlali Majikela, polisiewoordvoerder, sê die polisie soek na Arendse en volg elke leidraad op. Mense met inligting oor waar Arendse haar bevind, kan die polisie se Stop Misdaad-nommer by 08600 10111 of die familie by 083 739 8430 bel.