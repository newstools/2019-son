SALEM het die naweek sy wendroogte gebreek. Dié klub het Willows op die Rhodes Great Field in Grahamstad met 9 paaltjies getroef. Die twee spanne het meegeding in die Eerste Liga van die Grahamstadse Krieketraad. Salem het selfs ’n bietjie wraak geneem. Die span het die laaste paar seisoene maar gesukkel om Willows onder te kry. Saterdag se sege sal dié pyn beslis verlig. Salem se akkurate en gedissiplineerde boulwerk het Willows op hulle knieë gedwing. Nadat Salem die loot gewen het, het hy besluit om eerste veldwerk te doen. Willows kon in hulle 50 boulbeurte net 187/7 aanteken. By Willows was daar wel ’n paar uitblinkers. Chesley Daniels het ’n onoorwonne 50 lopies aangeteken. Melville Daniels was goed op dreef – totdat hy sy paaltjie op 39 verloor het. Met 2/21 was die veteraan Kevin Zimmerman Salem se beste bouler. Salem se kolwers het vanuit die staanspoor onder Willows se boulwerk ingeklim. James Mullins (91) en Chris van der Meulen (84) was in ’n verwoestende bui. Sukkelende Eldrich George (1/14) is die enigste Willows-bouler wat ’n paaltjie kon vat. Intussen het die verdedigende kampioen, Sidbury, ’n sukkelende Makana Sona met 140 lopies en ’n bonuspunt geklop. Sidbury het 305/5 (50) aangeteken en Makana vir 163 (41.1) uitgeboul. Manley Flats is weer op die wenpad nadat hulle Port Alfred met 112 lopies geklop het. Manleys het 304/9 aangeteken en Port Alfred vir 192 (45) uitgeboul. Zakes Simanga van Manley het sy eerste honderdtal (113) in die Eerste Liga aangeteken. En Qondani Katywa het 58 in sy eerste game vir Manley geslaan.