WAT sal gebeur as ons vasgevang word in ’n era en plek waarvan ons niks weet nie? As jou enigste vriend ’n vyand is? As jy oud en alleen is? As jy in ’n vreemde land skielik op jou eie is? Wat sal gebeur as jy die dag besef jou tyd raak min? Dít is vrae wat ondersoek word in die nuwe Afrikaanse toneelstuk Esselen Straat. Die snaakse storie speel af in ’n blok woonstelle in Esselenstraat (Robert Sobukwestraat) in Sunnyside, Pretoria. Dis tussen vervalle geboue en gesogte kantoorblokke. Esselen Straat is op die bekroonde toneelstuk London Road gegrond. Die stuk gee ’n blik op die onwaarskynlike band tussen ’n Afrikaanse bejaarde tannie en ’n jong Nigeriese vrou. Stella, ’n Nigeriese vrou in haar 30’s, bly in die ou opsigter se woonstel. Dit is klein, beknop en in ’n baie slegte toestand. Sarie is ’n wit Afrikanervrou in haar 80’s. Sy bly in dieselfde blok, maar haar woonstel is meer luuks. Dit het ’n balkon en ’n uitsig. Die toneelstuk gaan oor die lewe van dié twee vroue en hulle onwaarskynlike vriendskap – noodgedwonge deur alleenwees. Stella moet ’n plan maak om aan die lewe te bly. Haar man het haar gelos en sy is MIV-positief. Sarie is alleen. Haar kinders is oorsee en sy is in ’n vreemde situasie en op ’n vreemde plek. Die twee ontmoet mekaar toevallig vanweë Sarie se nuuskierigheid en word vriende. Deur dik en dun staan hulle saam – hoewel hulle elke dan en wan op mekaar se tone trap. Die stuk is van 30 Oktober tot 2 November in die Barn by die Operahuis in die Nelson Mandela Teaterkompleks op die planke. Kaartjie kos R100 elk, dubbelkaartjies kos R150 en studente en pensioentrekkers betaal R50 elk. Kom stap met ’n lag en ’n traan ’n pad saam met dié twee sterk vroue.