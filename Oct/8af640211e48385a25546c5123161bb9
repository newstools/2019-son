YOKOHAMA. – Beast Mtawarira se droom om in die eindstryd van ’n World Cup te speel, is uiteindelik verwesenlik. Die 34-jarige het sy debuut vir die Bokke in 2008 as ’n plaasvervanger teen die Wallabies in Perth gemaak. Saterdag gaan hy hier teen Engeland in die eindstryd van die World Cup in sy 117de toets uitdraf. Dié gewilde loskopstut sal baie graag die geleentheid wil aangryp om dalk sy roemryke loopbaan op ’n hoogtepunt af te sluit. Hy sê: “Dis amazing en inspirerend. Om by ’n World Cup final betrokke te wees, is ’n droom van my wat verwesenlik word. “Ek voel ek het hard in my loopbaan gewerk om tot hier te kom. “Ek wil net seker maak ek laat dit nou tel.” Volgens Mtawarira sal ’n oorwinning uiteraard nie net spesiaal vir hom wees nie, maar dit sal ongelooflik baie vir die mense van Suid-Afrika beteken. “Dit sal great wees. Daar’s baie excitement by die huis, met baie fans wat bankvas agter die Bokke staan. “Vir ons is dit baie inspirerend. Ons wil net uitgaan en ons land na die beste van ons vermoë verteenwoordig.” Beast meen dit sal ekstra spesiaal wees om die World Cup met Siya Kolisi as kaptein te wen. “Siya is ’n inspirerende leier. “Die manier hoe Suid-Afrika hom ondersteun, beteken baie om die land te unite. Hy het tot dusver ’n uitstekende voorbeeld gestel.” Gevra of Engeland as die gunsteling beskou kan word om met die louere weg te stap, sê hy: “Ja, hulle is waarskynlik die favourite­. “Engeland se vertoning teen die All Blacks was besonders. So, ons is dalk die underdogs vir dié game.”