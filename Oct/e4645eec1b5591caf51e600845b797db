DIE familie van 'n 18 maande oue baba, wat by 'n verjaarsdagpartytjie in die kop gesteek is, is woedend omdat hulle nie ingelig is oor wanneer die verdagte in die hof gaan verskyn nie. Liliane Mukidi, baba Heres se ouma, het Vrydag al die pad na die Kaapstadse-landdroshof gegaan met 'n vergrote foto van haar kleinkind net om uit te vind die verdagte, Sello Richard, het al die vorige dag verskyn. "Ons weet nou nie of hy bail gekry het nie," sê Mukidi. Heres was laas Sondag by 'n verjaarsdagpartytjie toe sy skielik verdwyn het. Haar familie wat na haar gesoek het, het haar uiteindelik by 'n woonstel sien uitkom met 'n besering aan haar kop. Mukidi sê die search party het binne die woonstel gegaan en bloed op die vloer gevind. Die verdagte het aan hulle gesê die aanval was uit selfverdediging. Alex, Heres se oupa, voel dit is dalk 'n haatmisdaad omdat hulle oorspronklik van die Demokratiese Republiek van die Kongo is. "Teen wat wou hy hom beskerm? Sy is 18 maande oud," wou Alex weet. Richard is Sondag gearresteer en word aangekla van aanranding met die doel om ernstig te beseer. Volgens 'n hofklerk is Richard se saak na 15 Oktober uitgestel en is nog in aanhouding. - News24