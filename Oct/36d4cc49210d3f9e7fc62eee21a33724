LEERDERS van die Hoër­skool Fairdale in Mfuleni gaan eindelik hulle eie skool kry. Die departement van onderwys het Vrydag die tydelike skool in Silversands gaan besigtig voordat dit dié week amptelik open. Debbie Schäfer, die minister van onderwys in die Wes-Kaap, het die groen lig gegee vir die skool om oop te maak. Inwoners van Silversands is in opstand oor dit na verneem word ’n Xhosa-skool gaan wees. Fairdale se leerders deel sedert die begin van die jaar ’n skool met die Laerskool Nalikamva in Mfuleni. Maar die omgekrapte inwoners hier meen as 430 leerders van Fairdale by die tydelike skool intrek, gaan daar nie plek vir die leerders van Silversands wees nie. Volgens Millicent Merton, woordvoerder van die Wes-Kaapse onderwysdepartement (WKOD), gaan die leerders dié week by die skool intrek. Inwoners het laas week die skool se hekke met kettings toegesluit toe leerders van Fairdale die skoolgebou wou beset. Daar was toe nog nie toiletgeriewe, water of krag by die skool nie. Inwoners het ook Vrydag geweier dat ’n trok tydelike toilette by die skool aflaai. Die trok moes weer omdraai. Volgens Thonia Arendse van Silversands het die departement beplan om oor die naweek die tydelike toilette af te lewer. Die Stad Kaapstad gaan binnekort die watertoevoer by die skool aansluit. ’n Omgekrapte Arendse sê: “Die departement het Dinsdag ná ’n vergadering met die gemeenskappe van Mfuleni en Silversands besluit die leerders kan vandeesweek by die skool intrek. “Hulle het nie eens na ons kant van die saak geluister nie.” Merton sê: “Die departement gaan intussen van ’n kragopwekker gebruik maak totdat daar elektrisiteit aangelê word.” Die omgekrapte inwoners gaan nie moed opgee nie. Hulle beoog ’n shutdown vir vanoggend. Die inwoners ontken ook heftig hulle is rassisties en beweer hulle staan net vir hulle gemeenskap op.