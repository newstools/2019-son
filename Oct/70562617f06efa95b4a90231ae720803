KLAWER. – Is die tragedie van ons kind se dood net gebruik om geld te maak? Dit is die vraag waarmee ’n gesin worstel nadat ’n skikkingsooreenkoms oor hulle seuntjie se dood hulle ontnugter gelaat het. Ronaldinho Pheiffer was in 2012 maar ’n skrale sewe jaar oud toe hy onder die wiele van ’n skoolbus beland het. Hy is op die toneel dood. So geskok was sy ma, Magrieta Pheiffer (46), oor sy dood dat sy ’n paar dae ná die tragedie ’n miskraam gehad het. Ooreengekom Pheiffer en haar man, Arno Syster­ (39), het met die hulp van ’n regsverteenwoordiger besluit om die betrokke busvervoermaatskappy, Fransman Vervoer, hof toe te sleep op grond van moontlike nalatigheid. Die aangeleentheid sou op 22 Oktober in die Kaapse hooggeregshof aangehoor word, maar die partye het besluit om buite die hof te skik. Die bedrag waarop ooreengekom is, was R425 000, vertel Magrieta. “Toe ons lawyer, Marietjie Lanser, my bel, hierdie bedrag noem en vra of ons hêppie daarmee is, het ek ja gesê, want dit was al sewe jaar ná die voorval en ons wou closure hê. “Op 9 September gaan daar toe ’n message op my foon af en ek sien toe met ’n skok dat sy (Lanser) net ’n bedrag van R154 781,59 aan ons oorbetaal het. “Kyk, dit gaan beslis nie hier oor geld nie, maar wat het van die ander geld geword? “Marietjie (Lanser) se cut was 25% en 15% van die skikkingsbedrag het gegaan aan ’n konsultant. “Saam het hulle 40% van hierdie bedrag in hulle sakke gesteek.” Volgens Pheiffer het hulle navraag hieroor by Lanser gedoen. “Marietjie (Lanser) het aan ons gesê dat sy nog ’n kosteberekening moet doen, dat sielkundiges, psigiaters en advokate betaal moet word en dan sal sy die orige geld aan ons uitbetaal. “Maar sover ek weet, was ons net by een sielkundige wat reeds deur die konsultant betaal is. “Ons het ook nie ’n staat oor die presiese skikkingsbedrag gekry nie en is nie eens seker of daai bedrag wel R425 000 was nie.” Syster sê hy en sy vrou soek net antwoorde. “Het ons dan nie die reg om die bewys van die uitbetaling te sien nie? “Ek dink nie dis verkeerd van ons om presies te weet hoe hierdie proses homself uitgespeel het nie.” Lanser sê op haar beurt die saak is op 28 Augustus vanjaar vir R425 000 geskik. “Ons kliënte het as interim betaling R154 781,59 ontvang hangende die finalisering van die party en partykosterekening. “Ons het 25% van die skikkingsbedrag ontvang, soos met ons kliënte ooreengekom. Altesaam R100 000 is aan JUDEX Konsultante oorbetaal kragtens ons kliënte se skriftelike instruksie.” Lanser voeg by hulle het by verskeie geleenthede aan Pheiffer en Syster verduidelik hulle moet ’n volledige party-en-party-kosterekening opstel voordat hulle ’n finale uitbetaling aan die egpaar kan maak. Herhaaldelik “Ek het onder meer ook op 25 September vanjaar met mevrou Pheiffer en drie ander persone (haar skoondogter, dogter en nog iemand) in my kantore gekonsulteer, waartydens die hele proses weer eens verduidelik is. “Ek het ook al herhaaldelik aangedui dat die finalisering van party-en-party-koste ’n hele paar maande of selfs langer kan vat, veral as die verweerder aandring op tak­sasie by die hof.” 