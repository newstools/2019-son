SUID-AFRIKA hoef nie te vrees nie. Die 400 m-atleet Wayde van Niekerk kan en sal weer die hoogtes bereik wat hom ’n superster gemaak het. Dít is die mening van Justin Gatlin, voormalige Olimpiese en wêreldkampioen in die 100 m. Gatlin het die Kaap dié week besoek om die veldtog Born ... 2 Be Elite te loods. Met dié veldtog hoop hy om nog atlete soos Van Niekerk hulle talent te help ontgin en Suid-Afrika ’n krag in atletiek te maak. Gatlin was ook by die Hoërskool Macassar, waar hy voornemende atlete toegespreek en ’n kort oefensessie gehou het. In ’n onderhoud het Gatlin gesê hy voel Van Niekerk se pyn noudat dié so lank uit die internasionale arena is weens ’n kniebesering. Die Amerikaner het self ’n paar jaar in die koue deurgebring nadat hy in 2006 positief getoets is vir verbode middels. Hy kon eers in 2010 sy comeback gemaak. Son op Sondag het hom gepols oor wat dit van Van Niekerk gaan verg om weer sy weg na die top van die podium te vind. “Sy aptyt vir sukses,” was Gatlin se kort maar kragtige antwoord terwyl hy sy opvolgwoorde in sy kop geformuleer het. “Dis amazing wat Wayde in so ’n kort tyd in sy lewe en loopbaan vermag het. “Goue medaljes, wêreld­­rekords. Hy het selfs die ‘onbreekbare rekord’ (Michael Johnson se 400 m-rekord) verbeter. Hy was die main ou. “Omdat ek al baie tyd saam Wayde spandeer het en hom geleer ken het, weet ek sulke goed gaan nie na sy kop toe nie. Hy is ’n nael­loper wat – ek wil amper sê deur God – gestuur is. Hy is iemand wat weet dit wat hy doen, gaan ander help en inspireer. “Ek glo en vertrou dat die tyd van die baan af hom net vinniger en sterker gaan maak. Ek het juis ’n voëltjie hoor fluit dat Wayde se tye onlangs tydens oefeninge soortgelyk was aan die tye wat hy op sy beste bereik het. Dis juis hoekom hy weer beseer geraak het: Hy het homself te hard gedruk.” Applous Volgens Gatlin is daar by hom geen twyfel nie dat Van Niekerk nog meer amazing dinge gaan doen en selfs nog meer mense gaan inspireer. “Baie mense weet nie hoe om op te staan wanneer hulle down en out is nie. “Wayde se comeback gaan so great wees en hy sal die wêreld wys wie hy regtig is,” het die 37-jarige Gatlin onder groot applous van die media en ander belangstellendes gesê. Die haastige Yank het verlede week verras deur ’n silwer­medalje te wen in die 100 m van die IAAF se World Champs in Doha. Hy het aangedui hy is self nog lank nie klaar met hardloop nie. “Ek wil graag volgende jaar in die Olimpiese Spele in Tokio om die goue medalje meeding. Ek sal dan daarna besluit of ek sal aanhou of my spykerskoene gaan ophang.” Intussen het Peet van Zyl, Van Niekerk se agent, gesê die 27-jarige Vrystater is reg om te compete. “Wayde se rehab is voltooi. Hy het reeds begin oefen vir die 2020-seisoen. Sou alles volgens plan verloop, sal hy reeds in die plaas­like seisoen deelneem.” Op vraag of Van Niekerk gretig is om weer sy regmatige plek in die naelloopwêreld in te neem, het Van Zyl geantwoord: “Daar was nog nooit twyfel oor Wayde se aptyt om terug op die baan te wees en weer te race nie.”