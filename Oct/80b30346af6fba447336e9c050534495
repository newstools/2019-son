DIE geel lint wat Meghan Markle as ’n huldeblyk vir die vermoorde Ikey-student Uyinene Mrwetyana by ’n gedenkplek in Claremont opgehang het, is gesteel. Markle, die hertogin van Sussex, het die lint stilletjies opgehang gedurende haar en manlief, prins Harry, se onlangse besoek aan Suid-Afrika. ’n Poskantoorwerker het Uyi­nene in Augustus na bewering in die Clareinch-poskantoor in Claremont verkrag en vermoor. Op die lint is daar in isiXhosa geskryf: “Ons staan saam in die oomblik. Harry en Meghan 25 September 2019”. Die Daily Mail en die Mirror berig daar word bespiegel dat een van die royals se aanhangers die lint gesteel het. Uyinene se ma, Noma, het haar ontsteltenis uitgespreek oor wat gebeur het en dat ’n huldeblyk aan haar dogter kwaadwillig verwyder is. “Dit is ’n groot jammerte dat die lint verdwyn het. Dit weerspieël eintlik die soort samelewing wat ons geword het,” het Noma gesê.