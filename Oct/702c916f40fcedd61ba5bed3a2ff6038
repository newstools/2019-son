DIE Oos-Kaap het onlangs die o. 17-span van die Osnabrück-klub in Duitsland verwelkom. Die Duitsers is in Suid-Afrika vir drie wedstryde teen drie Oos-Kaapse spanne. Isaac Klaas van Safa Oos-Kaap sê om beter teenstand te bied vir die besoekende span, het hulle spelers van verskillende skole in drie spanne ingedeel. “Ons het drie clusters gevorm. Cluster een bestaan uit meisies van Alfred Nzo, Chris Hani en Joe Gqabi. “Die tweede cluster is Amathole, Buffalo City en O.R. Tambo. “Die derde cluster bestaan uit skole in die distrikte van Nelson Mandelabaai- en Sarah Baartman,” sê hy. Klaas sê verder die Duitse span se besoek aan die Oos-Kaap spruit uit ’n ooreenkoms wat reeds in 1995 bereik is om die spel te bevorder. “Die besoekende span bring baie ervaring – nie net in terme van spelers nie, maar ook afrigters. “Die doel is om soveel moontlik by hulle te leer as wat ons kan en andersom. So sal ons die spel onder vroue bevorder.” Die Duitse span het behoorlik amok gemaak Maandag in Queenstown by Queen’s College deur hulle eerste wedstryd teen die eerste span met 11-0 te wen. Die Duitsers het gister teen die tweede cluster by die Jan Smuts Stadion in Oos-Londen met 10-4 gewen. Die onus is nou op die span van die derde cluster om môre in die NU 2 Stadion in Motherwell vir ’n opskudding teen die besoekers te sorg.