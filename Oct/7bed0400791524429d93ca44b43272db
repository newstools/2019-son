OM DIE beste te wees moet jy met die bestes meeding. En dít is presies wat die 16-jarige Leah Swile, ’n gr. 10-leerder aan die Hoër Meisieskool Paarl, wil wees. Die doelwit van die Wes-Kaapse 2019-kampioen in die 100 m-hekkies is reeds om voelers na universiteite uit te steek op soek na beurse. Dis nie net om haar ontluikende atletiekloopbaan te bevorder nie, maar ook om haar akademies te kwalifiseer. Swile wil graag in die mediese veld gaan swot. Maar as dáár nie geleent­hede is nie, is sportwetenskap haar tweede keuse. Swile se droom is om eendag ’n Olimpiese medalje los te nael, maar daarvoor is sy geduldig en bereid om hard te werk. Sy het vanjaar in die 100 m-hekkies op die Wes-Kaapse byeenkoms haar persoonlike beste tyd van 14.40 sek. afgeblits. Sy spog ook met ’n tyd van 12.60 sek. in die 100 m-naelloop. Sedert haar kennismaking met hekkies as leerder aan die Laerskool Panorama in Welgelegen in 2014, het sy elke jaar verbeter. In 2015 het sy ’n tweede plek in die 75 m-hekkies op die nasionale byeenkoms vir laerskole behaal. Swile sê: “Een van my doelwitte is om elke geleentheid te gebruik om ’n kleim af te steek – op akademiese én sportvlak. “Ek het die nodige motivering en weet dat ek net deur harde werk my doelwitte kan bereik.” Van haar talle prestasies sluit in die toekenning vir beste vroueatleet, wat sy op verlede jaar se driehoekige byeenkoms in die Paarl gewen het. Sy is ook ná 2017 se nasionale Prestige­byeenkoms as die beste baanatleet vereer. Swile se talent is nie net tot die atletiekbaan beperk nie. Sy het al haar stempel op die hokkieveld ook afgedruk toe sy lid was van die Bolandse o. 16-span wat aan die nasionale toernooi deelgeneem het.