BENONI is nou die Cape Cobras se uitkampplek vir die tweede nasionale franchise- meerdaagse wedstryd. Die Cobras reis nou met die N12 vanaf Potchefstroom, waar hulle gister met 11 lopies teen die Lions vasgeval het. Dit was ’n gelykop stryd van begin tot einde met albei spanne wat ’n kans gehad het om te wen. Die Cobras moes met net een paaltjie staande 15 lopies op die derde dag van wedstryd aangeteken het om te kon wen. Terwyl die uitslag teleurstellend is, kan die span se afrigter, Ashwell Prince, tevrede wees. Sy spelers se veggees en spelpeil in dié sta­dium van die seisoen lyk goed. Veral die draaier George­ Linde het beïndruk met die 11/131 paaltjies wat hy in die wedstryd platgetrek het. Die 7/64 in die tweede beurt in net 14.3 beurte is sy beste vertoning tot dusver in sy loopbaan. Selfs Matthew Kleinveldt het sy kans aangegryp met sy 5/63. Afhangend van die toestande sal dit moeilik wees om Kleinveldt uit die beginspan te hou teen die Titans. Daar was ook goeie kolfvertonings van Kyle Ver­reynne en Jason Smith. Hoewel Verreynne net 10 lopies in die eerste beurt gekry het, het hy met 50 warrelwind-lopies in die tweede beurt vorendag gekom. Die Cobras se groot probleem was hulle aanvangskolwers Janneman en Pieter Malan se onvermoë om in die kolfbeurt ’n stewige platform te skep. In albei beurte het hulle vennootskappe onderskeidelik 12 en 17 lopies opgelewer. Die Cobras het 4 punte uit die wedstryd gekry en die Lions 22.03.