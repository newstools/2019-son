KWALIK 80 m van waar Recolin Witbooi (8) se beendere gevind is, het die gemeenskap van Barcelona in Baai op nóg oorskot afgekom. Hoewel daar nog nie sekerheid is oor of dit die beendere van ’n mens is nie, vermoed inwoners dit is Recolin s’n. Gister omstreeks 13:30 het Trevor Mentoor van Barce­lona ’n gedenkdiens vir Recolin bygewoon op die scene waar sy oorskot op Sondag 29 September in Uitbr. 6, Malabar, gevind is. Skedel Die gemeenskap wou finaal koebaai sê. Nadat Recolin se kruis geplant is, het Mentoor die res van die gemeenskap gaan wys wat hy gekry het. Van die beendere het gelyk soos ’n stukkie van ’n skedel met ’n tandjie. ’n Ander stukkie het soos ’n rugwerwel gelyk. Son het die polisie ontbied en toe speurders op die toneel aankom en die beendere sien, het hulle dadelik die forensics gebel. Kol. Priscilla Naidu, ’n polisiewoordvoerder, sê hulle sal eers moet hoor wat presies gevind is voordat hulle kommentaar kan lewer. Chriszelda Witbooi, Recolin se ma, het aan die speurder gesê sy hou nie daarvan dat haar seun so stuk-stuk rondlê nie. Sy het geskok op ’n klip gesit en gekyk hoe die cops die toneel afbaken. Sy vertel toe aan Son dat haar dogter, Cameron Davids, ’n rukkie terug ’n droom gehad het dat daar nog beendere van haar boetie gevind gaan word. ’n Speurder het aan die gemeenskap gesê die polisie moes eintlik al ’n speurhond uitgestuur het op die dag toe Recolin se oorskot gevind is om te ruik of daar dalk nog beendere is. Aan Son het hy gesê daar is spe­sialiste wat die beendere moet toets en ontleed om te bepaal of dit menslike oorskot is. Die politikus Marlon Daniels­, wat die gesin in dié moeilik tyd bystaan, was ook op die toneel. Recolin het op 6 Julie vermis geraak nadat hy met sy maats in die Barcelona-area gaan speel het. Langer as twee maande het die gesin en gemeenskap daagliks na hom gaan soek, maar geen clues gekry nie. Hulle het juis ook gaan kyk in die omgewing op Malabar se vlak waar sy beendere gevind is, maar niks gesien of geruik nie. Begrafnis Chriszelda en Recolin se pa, Clive Domingo, asook die gemeenskap, glo Recolin is elders vermoor en daar gedump. Die forensiese verslag wat laas Vrydag uitgereik is, lees dat sy doodsoorsaak weens die gevorderde stadium van ontbinding nie bepaal kan word nie. Chriszelda sê hulle wil voortgaan met Saterdag se begrafnis sodat hulle finaal kan afskeid neem. Hulle beoog om môre met die Gelvandale-stasiebevelvoerder, brig. Lawrence Soekoe, te praat oor hulle ontevredenheid oor hoe die saak hanteer is.