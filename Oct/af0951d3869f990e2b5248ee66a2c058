LIVERPOOL moes omtrent wal gooi om sy eerste game in dié jaar se Champions League te wen, maar dit is geen rede om te begin panic nie. Só sê die Reds se ster-verdediger Virgil van Dijk oor Woensdagaand se wen van 4-3 teen Red Bull Salzburg. Die Nederlander erken dit was nie Liverpool se beste vertoning voor hulle begeesterde tuisskare op Anfield nie. “Natuurlik wil almal nou panic en stress en selfs miskien na die negatiewe goed soek, maar ons hoef nie,” het van Dijk gesê. “Ek kyk nie eers na die negatiewe goed nie. Ons weet ons kan beter doen, maar ons is tog net mens en ons kan nie altyd die perfekte game speel nie. Soms gebeur dit maar. “Ons doen redelik goed dié seisoen. Ons kan egter nie vergeet dat ons ná een nag so ’n bietjie ongeorganiseerd was nie. Volgens Van Dijk is dit tyd vir die span om ’n bietjie kalm te word en te gaan kyk waar hulle kan verbeter. Hy meen dit is ’n goeie ding om soms so te sukkel. Hy en sy spanmaats weet hulle moet verbeter en hulle sal dit doen. Intussen het die Brasiliaan Willian vir Chelsea se eerste wen in die Champions League gesorg. Die Blues het Lille met 2-1 geklop. Willian se volley laat in die game het verseker dat Chelsea met drie punte terugkeer Londen toe. Tammy Abraham het ook vroeër in die game vir Chelsea gescore. Woensdag se uitslae: Ajax Amsterdam 3, Valencia 0; Zenit St. Petersburg 3, Benfica 1; Lyon 2, RB Leipzig 0; Barcelona 2, Inter Milan 1; Liverpool 4, Red Bull Salzburg 3; Chelsea 2, Lille 1; Genk 0, Napoli 0; Borussia Dortmund 2, Slavia Prague 0.