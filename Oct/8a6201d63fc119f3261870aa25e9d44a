MET so baie negatiewe dinge wat plaasvind wonder mens soms of daar nog iets positief ook is wat plaasvind. Wel daar is 'n Facebook-blad waar Suid-Afrikaners die goeie dinge uitwys met #ImStaying en die blad het het nou ook hul eerste vennootskap gesluit. Die blad het begin met Jarette Petzer wie 'n video gedeel het hoekom hy nie oorsee sal nie en wat hom in Suid-Afrika hou. Van daar het die blad gegroei en bring Suid-Afrikaners saam, waar almal ongeag ras en geslag die positiewe van die land met mekaar deel. Die uitgangspunt van die groep is om vriendelik, altyd positief, a-polities en met geen godsdiens of advertensies te wees nie. Die 39-jarige Petzer vertel: “Die groep se aanvanklike doel was om die storie in Suid-Afrika te verander. "Dit het met my begin. Ek moes my eie ingesteldheid verander, die manier waarop ek gedink, gepraat en opgetree het.” Hy bieg hy het nie gedink die groep sou so groei nie. "Dit wys net dat die mense van Suid-Afrika desperaat is vir verandering. “Hopelik kan ons die verandering saam bewerkstellig”. #ImStaying het nou sy mandaat, soos deur sy lede voorgestel, uitgebrei om ’n aantal inisiatiewe te implementeer wat daarop gemik is om die ekonomie te stimuleer deur KMMO-ondernemings en werkskepping in die sektor. Alle fondse wat ingesamel word, word aangewend om sake-inisiatiewe in die mikro- en KMMO-ruimte te implementeer om hul deure oop te maak. Die ander doel is om die besigheid te vergroot of geleenthede vir samewerking te skep. Slegs 'n klein persentasie van die geld wat ingesamel word, word op bedryfskoste gebruik. Vir elke inisiatief sal BackaBuddy fondse insamel wat gekyk kan word by www.imstaying.co.za.