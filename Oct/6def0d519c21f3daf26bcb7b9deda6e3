SUID-AFRIKA se Thulani Mbenge kry dalk al vroeg volgende jaar kans om die IBO se weltergewigtitel terug te wen. Hy het die titel op 6 Julie verlede jaar in Duitsland aan Sebastian Formella afgestaan in wat gesien word as ’n skokkende hometown decision vir Formella. Thulani se promotor, Rodney Berman, en sy afrigter, Peter Smith, was smoorkwaad. Smith het agterna erken dit was ’n fout om die titel in die Duitser se eie agterplaas teen Formella te gaan verdedig. Duitsland is egter berug vir skokkende boksuitslae en dit sal Suid-Afrikaners loon om twee keer te dink voordat hulle weer daar gaan boks. Berman het ná die nederlaag onmiddellik gesê hy sal sorg dat Mbenge ’n rematch kry om die titel terug te wen. “Dié keer sal Formella Emperors Palace toe kom. Daarvoor sal ék sorg. “Ek hoop om die geveg vroeg volgende jaar te beklink,” het hy aan Son gesê. Dit was die tweede keer dat Mbenge sy titel op die spel geplaas het. Die eerste keer was in Maart laas jaar toe hy Diego Cruz van Mexiko met punte geklop het. Die wraakgeveg is hoog op Berman se lys vir 2020.