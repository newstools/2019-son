NADAT Pieter Malan (120) en Kyle Verreynne (155) die Cape Cobras gehelp het om 338 in hul eerste beurt te haal, het die Titans Dinsdag met 'n telling van 336/5 daarop geantwoord. Met twee lopies agter en vyf paaltjies staande sal Farhaan Behardien (76*) en die oud-Cobra Dayyaan Galiem (30*) die Titans se eerste beurt Woensdag in die nasionale Franchise meerdaagse wedstryd op Willowmoorepark in Benoni kom voortsit. Malan (272 balle, 16 x 4) en Verreynne 207 balle, 21 x 4;1 x 6)  het Maandag op die eerste dag ’n rekordvennootskap van 268 lopies om die vierde paaltjie behaal. Die Cobras was eers diep in die knyp op die eerste dag en het op 34/3 gestruikel. Maar toe tree Malan en Verreynne tot die geveg. Die vennootskap is die Cobras se hoogste nóg om die vierde paaltjie. Die vorige rekord wat 251 lopies was tussen Hashim Amla en Justin Ontong in 2017/ 2018 seisoen.