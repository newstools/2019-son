HOOFREGTER Mogoeng Mogoeng sê Suid-Afrika kort 'n plan om die grondoorsake van geslagsgeweld aan te spreek. Mogoeng is van mening dat die regsbank, polisie en nasionale vervolgingsgesag tans net die simptome daarvan aanspreek. Hy sê sleutelrolspelers in die regstelsel werk nie goed saam nie, veral nie as dit by geslagsgeweld kom nie. "Ek glo baie goeie werk kon al gedoen gewees het as die regsbank op alle vlakke betrokke was by seksuele oortredings in die hof." Hy voeg verder by dat dit oor die kapasiteit van polisiebeamptes, aanklaers en landdroste gaan. "Is hulle opgelei? Is daar meer aanklaers en landdroste om sulke sake te hanteer?," was van sy vrae. Hy maak wel melding dat landdroste strenger vonnisse aan oortreders begin gee het, maar dat dit nie geslagsgeweld keer nie. "Ons moet die probleem reg diagnoseer sodat die medisyne vir die probleem effektief kan wees en sodoende ons probleem aansienlik te verminder," sê Mogoeng. - JacarandaFM