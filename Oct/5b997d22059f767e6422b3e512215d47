DIS nie alledaags vir die wêreld se beste rugbyspan, die All Blacks, om voor belangrike wedstryde oor revenge te praat nie. Joe Moody, ervare stut van die Nieu-Seelanders, sê egter hulle skuld Ierland, hulle teenstander in Saterdag se kwarteindstryd van die World Cup, ’n opstopper. Ierland het in die laaste ontmoeting (laas jaar in Dublin) met die All Blacks met 16-9 gewen. Moody kon weens ’n besering nie in daai nederlaag speel nie. Boonop is dit 2-1 in die guns van Ierland in ontmoetings met die wêreldkampioen die laaste paar jaar. Ierland het in 2016 in Chicago, Amerika, die eerste keer in sy geskiedenis die All Blacks geklop. Hy het met 40-29 op Soldier Field koning gekraai. Die All Blacks het die Iere twee weke later so ’n bietjie payback gegee deur in Dublin met 21-9 te seëvier. Herinnering “Ek sal lieg as ek sê dit (die Dublin-nederlaag) is nie in ons agterkoppe nie,” het Moody aan stuff.co.nz gesê. “Dit dien weliswaar as so ’n bietjie van ’n herinnering dat ons hulle een skuld. Terselfdertyd is dit nie iets wat ons te veel oor wil dink nie. Dit is maar nou so dat hulle ons so ’n paar keer ondergekry het. “Vir ons maak dit nie saak teen wie ons die naweek speel nie. Ál wat saak maak, is dat ons moet wen.” Moody sê verder hy sien ook uit na die tweestryd met Tadhg Furlong, Ierland se kragtige vaskopstut. Hy beskou die Ier as een van die beste stutte in die wêreld. “Dit kan ’n goeie een wees. Ons het al ’n paar keer teen mekaar gespeel. “Ons weet basies so min of meer wat die ander een kan doen. Dit gaan ’n goeie battle wees,” het Moody gesê.