ASHEEQAH Scott se ma word nou vervolg vir kindermishandeling. Dít nadat die 17 maande oue Asheeqah van Delft in 2016 doodgeslaan is. Haar ma, Shakiera Scott, se saak begin op 19 November in die Parow-streekhof. Sy staan tereg op aanklag van kindermishandeling. Scott se eks boyfriend Pieter van Tonder is laas jaar onbepaalde straf opgelê vir die kind se moord. Die hof sal in 2043 besluit of hy gerehabiliteer is. Van Tonder het aan die begin van die verhoor in 2017 reeds skuld erken en in detail beskryf hoe hy op daardie noodlottige dag die kind aangerand het. Die meisietjie het dae later aan haar wonde beswyk. Sy verweer vir die aanranding was dat hy kwaad was omdat Scott die kind in sy sorg gelos het en hy besig was. Maar die Kaapse hooggeregshof het ook gehoor dat die kind ander wonde gehad het – ou wonde wat nie in sy pleit was nie. Dr. Lara Peddle, staatspatoloog, het destyds getuig Asheeqah het 26 wonde gehad, sommige oud en ander vars. Gebreek Van die vars wonde was die brandwonde op haar lippe. Sy het ook ou brandwonde soos dié van ’n sigaret op haar hand en voorarm gehad. Asheeqah se ribbes was ten tyde van haar dood gebreek, maar was ook voorheen gebreek. Peddle het ook getuig sy het in haar tyd as patoloog nog nooit ’n kind gesien wat so ondervoed was nie. Haar pankreas was ernstig beskadig en haar lewer het gelyk soos dié van ’n volwassene met ’n drankprobleem. Sy het verskeie ontstekings gehad, insluitende in die oog, naels en longe. Peddle het gesê die kind se geval was so erg dat hulle haar as ’n gevallestudie gebruik het. Van Tonder is onbepaald tronk toe gestuur en as ’n psigopaat bestempel. Scott het ná die vonnisoplegging gesê sy voel niks verlig nie, maar is tevrede dat die saak na ’n punt toe kon kom. Intussen het Scott nóg ’n babameisie aan die dood afgestaan. Dié twee maande oue kind is twee weke gelede dood. ’n Geregtelike doodsondersoek word uitgevoer.