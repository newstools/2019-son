’N BAAISE student het verdrink nadat hy op ’n partytjie in ’n donker swembad geval het. Dit het Sondag omstreeks 04:00 in ’n klubhuis op die suidelike kampus van die Nelson Mandela-Universiteit gebeur. Shawn Herbst, ’n woordvoerder van Netcare 911, bevestig para­medics is na die toneel ontbied nadat iemand verdrink het. Luidens die aanvanklike inligting wat aan Netcare 911 deurgegee is, het die student (20) in die swembad geval terwyl hy in die klubhuis gesocialise het. Ander mense wat by die klubhuis was, kon hom nie uit die water kry nie, aangesien daar nie ’n lig is nie. Lewe Teen die tyd dat paramedics op die toneel gekom het, het die polisie en lede van die publiek al die jong man uit die water getrek. Herbst sê die paramedics het hom dadelik geassesseer, maar geen tekens van lewe gekry nie. Hy is toe dood verklaar. Die polisie ondersoek nou die omstandighede wat gelei het dat die man in die swembad beland en verdrink het.