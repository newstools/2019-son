Keith Blake van Ottery, Kaapstad, skryf: Ek rig hierdie ope brief aan die nasionale polisieminister, minister van justisie en korrektiewe dienste, asook almal in die sekerheidsbedryf. Ek het op ’n oorsese nuuskanaal na betogings gekyk toe ek iets sien wat soos seemeeue lyk wat neerswiep op die skare betogers. Toe ek fyner kyk, sien ek dis eintlik drones. My gedagtes gaan toe terug na ’n troue wat ek en my vrou in Table View bygewoon het. Die bruidspaar se fotograaf het die helderste foto’s gevat met drones waarop kameras aangebring was. As afgetrede polisieman in ’n land vol gewelddadige betogings, voorstedelike skietgevegte, plaasaanvalle, onwettige stropery op land en aan die kus, terreur op ons paaie, aanvalle op toeriste en eiendom wat beskerm moet word, laat dit my wonder ... Hoekom kan ons polisie, wetstoepassers, natuurbewaarders, verkeersbeamptes en buurtwagte nie met sulke drones met kameras toegerus word nie? Dit sal die polisiëring van bogenoemde probleemareas soveel makliker maak. Die Nasionale Vervolgingsgesag en ander regskenners moet genader word oor die wettigheid daarvan om drones in misdaadvoorkoming en -bestryding te gebruik. Voordele Opgeleide drone-gebruikers moet ook weet hoe om in die hof te getuig oor hulle beeldmateriaal. Ek raak opgewonde terwyl ek hier skryf, want ek sien enorme voordele en ’n verlenging van die lang arm van die gereg. Daar is ook finansiële voordele, soos ’n besparing op brandstof vir helikopters. Ek glo luidsprekers kan selfs aan die drones gekoppel word vir misdaadvoorkoming of skarebeheer.