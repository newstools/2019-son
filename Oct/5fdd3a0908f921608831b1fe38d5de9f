DIE legendariese WP- en Saru-skrumskakel Cassiem Jabaar (73) het nooit die kans gekry om op Nuweland se lowergroen gras te speel nie. Sien, Jabaar se velkleur het hom nie toegelaat nie. In stede daarvan het ’n jong Jabaar in 1967 of ’68 die kans gekry om die All Blacks op Nuweland te sien speel. Jabaar het Woensdag met Son gesels op ’n besoek van Son aan dié living legend se woning in Grassy Park. “Die enigste keer dat ek op Nuweland was, was dié spesifieke dag in die 1960’s toe die All Blacks daar gespeel het. “Die hekke was oopgebreek en ons kon verniet ingaan. “Daai tyd was daar nie TV’s nie en as jy die All Blacks of die ander internasionale spanne wou sien, moes jy wag tot hulle shorts in die bioskoop wys.” Tog is dié gewese bestuurder van ’n klerefabriek nie spyt oor sy verlede nie. “Ek is nie spyt nie. Inteendeel, ek is baie trots op myself dat ek nooit die stap oor na die ander kant toe geneem het nie. “Want ons het geglo in ons slogan van ‘no normal sport in an abnormal society’.” Jabaar is van mening dat hy en sy tydgenote die paaie vir manne soos Bolla Conradie, Ricky Januarie, Norman Jordaan en Heini Adams gelyk gemaak het. En dit vir hulle moontlik gemaak het om ná eenwording die Groen-en-goud in sy posisie – skrumskakel – te dra. “Ek dink so, ek hoop so. Dinge is nog nie heeltemal reg nie. “Ek voel persoonlik die sacrifices wat ons destyds gemaak het, het geleenthede moontlik gemaak.” Jabaar sê Herschel Jantjies, wat tans in Japan vir die Bokke speel, excite hom. “Hy is ’n gevaarlike, passievolle skrumskakel. Hy kan alles doen. “Hy kan goed skop ook, maar kan nog werk daaraan om akkurater te wees. Hy kan nog jare lank die Bokke se nommer een wees,” aldus Jabaar. Hy praat met heimwee van sy kinderjare. “Ek het in Distrik Ses grootgeword. Ek was by ’n Moslem-skool genaamd die Rahmaniyeh Institute tot standerd 5 toe voordat ek George Golding toe is en toe Roggebaai in Groenpunt toe, waar ek klaargemaak het.” Hy het saam met sy pa, wat self ’n oud-WP-speler was, gaan werk voordat iemand hom approach het om sy klerefabriek te ma­nage.” Hy was amper 30 jaar die bestuurder van die fabriek. Jabaar vertel dit was in Distrik Ses waar die rugby-gogga hom gebyt het. “My ouers het nie geweet nie, maar ek het vir Silvertree gespeel. Ek het smiddae daar geoefen en naweke by Silvertree, ’n youth club in die community, gespeel. “Daar was ’n man genaamd Oupa wat my onder sy vlerk geneem het. Ek was aanvanklik ’n haker, maar hy het my na skrumskakel geskuif omdat ek te klein was. “Ek het daarna vir my pa se klub, Caledonian Roses, gaan speel en daar het ek die res van my loopbaan gespeel.” Oor sy loopbaan by WP sê hy: “Ek het in 1969 die eerste keer vir die WP gespeel in die Rhodes-toernooi in City Park. Rekord “Ek het ’n fantastiese finaal gehad en is onmiddellik opgeroep na die Saru-span,” onthou hy duidelik. So hoeveel games het hy toe in totaal gespeel? “Moet my asseblief tog nie daai vrae vra nie. Ons amptenare het ongelukkig nie rekord gehou nie. “Ek kan nie sê hoeveel games ek gespeel het, hoeveel drieë ek gedruk het of hoeveel keer ek oor die pale geskop het nie.” Terwyl die load shedding ’n tydelike halt aan ons gesprek bring, vertel Uncle Cassiem verder: “Ek het so 12 jaar vir WP gespeel. “As jy mooi tel, kan dit seker meer as 100 wedstryde wees wat ek vir WP gespeel het tot en met 1980, toe ek klaargemaak het. “Ek dink ek het net een game in daai 12 jaar misgeloop met ’n besering en dit was die keer toe my neus gebreek was.” Die nou grys Jabaar (hy trek ’n bietjie na Charles Bronson met sy wit kop en dun snor) sê hy is sy spanmaats baie dank verskuldig. “Manne soos Yusuf Davids, Salie Fredericks, Cassiem Diedericks, Yusie Louw, Ishmael Badroen, Napolean, Brother Khan en Hardy Dollie het almal diep spore in Saru-rugby getrap en al my achievements is te danke aan hulle.” Uncle Cassiem is ná eenwording “vereer” met ’n Springbok-baadjie. Hoe voel hy daaroor? “Ek het dit aanvaar,” sê hy sag terwyl hy sy woorde sorgvuldig kies, “as ’n reconciliation gift”. “Maar dis nie die baadjie waarvoor ek gespeel het nie. Dáái baadjie het ek in 1969 gekry.” Hy ondersteun egter nie die All Blacks soos baie oud-Saru-manne en duisende ander in die Wes- en Oos-Kaap nie. “Mense kan glo wat hulle wil. Ons bly in ’n nuwe land met baie probleme. “Hoe gaan ons vorentoe? My kinders en kleinkinders kan eendag vir Suid-Afrika speel. So, hoe kan ek vir Nieu-Seeland skree? “Hulle noem dit mos ’n democracy. So, hulle kan skree vir wie hulle wil. Maar dis verkeerd (om die All Blacks ten koste van die Bokke te ondersteun).” Gevat Ons het gehoop om van die Bronson look-­alike se aandenkinge te aanskou, maar die oom is duidelik op ’n ander level. “My suster en haar man gee albei onderwys in Nieu-Seeland. Hy is baie in geskiedenis en het my goed so twee jaar terug huis toe gevat, want hy wil ’n boek skryf oor my loopbaan. “Maar ek moet my goed terugkry. Ek sal ’n hele kamer kan vol maak,” sluit hy af. 