DIE Weskus-dorpie Velddrif het die afgelope naweek oor behuising gebrand. Inwoners het tyres in Noordhoek gebrand nadat betogers glo mense aan wie huise toegeken is, uitgesmyt het. Jean Jefthas, ’n gemeenskapsleier, sê die plaaslike behuisingsprojek is nie deursigtig gehanteer nie. Volgens hom is 30 van die 89 huise in die projek aan beneficiaries toegeken. Die ongelukkigheid het die naweek gekom toe dié beneficiaries bevraagteken is. Son het sowat twee weke gelede berig inwoners het na die munisipale geboue ge-march hieroor, asook oor krag en algemene dienslewering. Alle hel het losgebars nadat daar aan dié beneficiaries gesê is hulle kan nie meer die huise kry nie. Protesaksie het gister­oggend voortgegaan toe inwoners tyres op die paaie gebrand het. Cops het ingegryp en met rubber bullets ontevredenes uiteen gejaag wat tyres op die paaie gebrand het. Volgens gemeenskaps­leiers is die Bergrivier-munisipaliteit nie gewillig om die behuisingskwessie regverdig op te los nie. Jefthas sê: “Daar is baie mense aan wie huise toegeken is, maar dié huise is nou aan ander mense toegeken. “Die mense is ongelukkig oor die manier hoe behuising gehanteer word. “Die mense voel dis nie deursigtig en regverdig gehanteer nie, want daar is baie onbeantwoorde vrae rakende die behuisingsprojek.” Sers. Noloyiso Rwexana, ’n polisiewoordvoerder, het gister se protesaksie bevestig. Volgens haar monitor cops die situasie in die area. Geen arrestasies is al gemaak nie. Die Bergrivier-munisipaliteit se uitvoerende burgemeester, Ray van Rooy, het nie sy selfoon beantwoord toe Son hom gister vir kommentaar gebel het nie.