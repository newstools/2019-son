DIE vierde beskuldigde in die ontvoeringsaak van die sesjarige Amy'Leigh de Jager is onwettig in die land. Bafokeng Molemohi (24), 'n burger van Lesotho, het Woensdag weer in die Vanderbijlpark-landdroshof verskyn waar hy aangedui het hy gaan aansoek doen om borgtog. Ntombi Marase, die staatsaanklaer, het die hof ingelig dat Molemohi nie by die adres bly wat hy verskaf het nie. Molemohi is verlede Maandag deur die eenheid belas met gesinsgeweld, kinderbeskerming en seksmisdade gearresteer. Hy word deur klagte van ontvoering en afdreiging in die gesig gestaar. Sy saak is tot 11 Oktober uitgestel vir 'n formele borgtogaansoek. Op dieselfde dag gaan uitspraak gelewer word in die borgtogaansoek van die ander beskuldigdes, Tharina Human, Laetitia Nel en Pieter van Zyl. - News24