TALLE gebede van reg oor die land is aan Heidi Scheepers se man, Etienne, opgedra. Die nuus oor Heidi (35), wat Dinsdag saam met haar twee jong kinders – Cozettte (6) en Hugo (2) – verdwyn het, het die sosiale media geruk. Heidi het na bewering sonder haar selfoon of beursie uit die huis gegaan en saam met die kinders na die Heroldsbaai-strand (naby George) gegaan. Haar man het bekommerd geraak toe hulle teen sewe-uur die aand nog nie terug was nie. Die soektog het tot by die voet van ’n krans by Voëlklip naby Heroldsbaai gelei. Daar het mense ’n gedeelte van Heidi se kar, ’n charcoal VW Caravelle, in rowwe waters sien uitsteek. Kapt. Malcolm Pojie, polisiewoordvoerder vir die Suid-Kaapse polisie, het bevestig dat hulle Woensdagmiddag probeer het om polisieduikers uit te stuur. Voortgegaan Maar omdat die water te rof was, kon hulle nie. Die soektog het weer gisteroggend douvoordag voortgegaan. Iemand na aan die ondersoek het aan Son bevestig dat dit wel Heidi se kar is wat onder die seewater vasgevang is. Volgens die George Herald het een van sy joernaliste gesien hoe forensiese dienste ’n babastoeltjie tot bo-op Voëlklip dra. “Dit het iets in gehad wat lyk soos ’n liggaampie in ’n wit sak.” Die polisie wou nie bevestig of ’n liggaam gevind is nie. Etienne is nie in Voëlklip gesien sedert die soektog begin het nie. Heidi is laas in ’n maroen broek, donkerblou hemp en bruin sandals gesien. Cozette was in ’n pienk broek en ligkleurige top geklee en Hugo in ’n grys broek en ’n donkerblou langmouhempie.