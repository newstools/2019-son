HELENVALE betaal ’n duur prys elke keer wanneer inwoners ’n kind begrawe, want dan word iemand begrawe wat eendag groot hoogtes kon bereik het. So het Patrick Palmer, die hoof van die Primêre Skool Helenvale, gister gesê in ’n memorial service vir die vermoorde Jay-Lin Jantjies (6). Jay-Lin is op 23 September in die hospitaal opgeneem nadat ’n dwaalkoeël haar voor haar ouerhuis in Chamoisweg, Helenvale, in die kop getref het. Die kind het Vrydag aan haar skietwond beswyk. Die Helenvale Resource Centre was gister stampvol toe rouklaers hulle respek kom betoon het. Palmer het gesê die gemeenskap worstel tans met gevoelens, insluitend hartseer, pyn, ongeloof, skok, selfblaam, mismoedigheid en verwyt. Volgens hom lyk dit al hoe meer of die gemeenskap “die stryd verloor”. Hy het aan Jay-Lin se geliefdes die versekering en vertroosting gegee dat Jesus in hierdie tyd hulle toevlug en skuilplek is. Palmer het verduidelik wanneer ’n kind sterf, dink mense aan die volgende: verlore potensiaal, drome wat nooit verwesenlik gaan word nie en sinnelose lyding. Hy het by die gemeenskap gepleit om mekaar lief te hê en om elke oomblik te waardeer, want môre is aan niemand belowe nie. “Leef elke dag asof dit julle laaste is sodat daar nie verwyte is nie.” Jay-Lin se klasonderwyseres, Avril Prince, het haar beskryf as optimisties, entoesiasties, vol lewe, uitgesproke en iemand wat glad nie skaam was nie. Prince het gesê Jay-Lin was iemand wat vroeg besluit het wat sy uit die lewe wou hê. Volgens Prince was Jay-Lin gedissiplineerd, opgewek en baie behulpsaam. Sy het gesê wat ook uitgestaan het, is dat Jay-Lin baie mededeelsaam met haar klasmaats was. “Sy was ’n no-nonsense-meisie en kon altyd die klas stilhou, soos ’n regte juffrou.” Volgens Prince was Jay-Lin ’n goeie leier wat altyd oplossings vir probleme gevind het. Sophie Frans, die voorsitter van die beheerliggaam van die Primêre Skool Helenvale, het in ’n hartroerende huldeblyk gesê niks kan so seer wees soos ’n ouer wat ’n kind verloor nie. Frans het ook aan Jay-Lin se familie gesê die Here sal hulle nooit verlaat nie en wat die Here gedoen het, is welgedaan. Sy het die familie gevra om sterk te wees en nie hulle harte te ontstel nie. “Die Here het ’n blom wat aan hom behoort uit sy tuin kom vat.” Jay-Lin se ouers, René en Randall Jantjies, bygestaan deur hulle drie seuns, Theodore, Jayden en Jason, het mekaar deurentyd ondersteun en die trane afgevee. Kol. Priscilla Naidu, ’n polisiewoordvoerder, het vroeër aangedui ’n verdagte is Donderdag in verband met die skietvoorval in hegtenis geneem.