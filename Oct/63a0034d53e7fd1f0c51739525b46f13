DIE publiek word gevra om uit die water by die Umhlanga-strand te bly. Dit terwyl die eThekwini-munisipaliteit met die reuse taak besig is om 'n walviskarkas van die strand te verwyder. Strandgangers word ook gevra om nie aan die walvis oorskot te vat nie. Mense het Sondag na die seekus gestroom om die walvis van nader te kyk. Die 15m lange boggelrugwalvis het Sondagoggend op die strand uitgespoel. Jennifer Olbers, 'n mariene ekoloog van Ezemvelo KZN Wildlife, glo die walvis was tussen 18 en 20 jaar oud. Volgens haar lyk die dier nie gesond nie en kon dit al 'n paar dae dood wees.