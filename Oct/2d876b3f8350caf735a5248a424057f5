“UIT die niks en min kan die Here iets moois doen.” Só vertel die gospelsanger Mornay Valtein van Uitenhage. Mornay, wat sonder ’n pa grootgeword het, sê dit was nie maklik nie, maar die Here het besonderse, kosbare families op sy pad gestuur wat die rol van ’n vader vertolk het. Mornay sê groepsdruk onder die jeug is hewig en die uitdagings is baie groot, maar deur sport kan gemeenskappe ’n beter plek vir almal word. Hy bied, deur die projek Make-a-child-smile, elke week opvoedkundige programme vir die jeug aan. Mornay se gunstelingvers in die Bybel is Ps. 62:8 – God is my redding, my toevlug. In tye van benoudheid is Hy my krag en my hoop in die donker. “Geloof is ons basis vir ’n vaste fondament en sonder die Here in ons lewe is ons verlore,” sê hy. Die musiek van Jonathan Butler, Patrick Duncan en Felicia Marion is vir Mornay ’n groot inspirasie. Sy nuwe single, “Sisters Keepers”, wat deur die talentvolle regisseur Marcus Pitie opgeneem is, word volgende Sondag, 3 November, by die konsert What The World Need, Is Love uitgereik. Dit vind by die Allanridge Civic Centre in Uitenhage plaas. Die kunstenaars wat optree is Jonathan Campher, C- Major Concept, Veronica Meyer, Christrunners en Mornay self. Die vertoning begin 19:00 en kaartjies kos R70. Vir meer inligting, kan jy Mornay kontak by 078 913 3220.