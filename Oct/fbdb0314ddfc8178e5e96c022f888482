SO TUSSEN die donker wolke in Indië het die twee Kapenaars Zubayr Hamza en George­ Linde vir ’n bietjie vonkel gesorg. Hamza (62 lopies) het met ’n hardnekkige kolfvertoning sy eerste toets-vyftigtal behaal in die Proteas se eerste beurt van die derde toets teen Indië. Hy speel in sy tweede toets vir die Proteas. In moeilike toestande het Hamza met goeie tegniek koelkop gebly en hard probeer om die tuimelende kolfbeurt te red. Toetsdebuut Indië het reeds die reeks gewen en kan vandag die sout in die besoekers se wonde vryf deur die reeks met 3-0 te beklink. Linde, Hamza se Cobra-spanmaat, het met die kolf en die bal goed gevaar. Dis Linde se toetsdebuut. Hy het onderskeidelik 37 en 27 in sy twee beurte aangeteken. Linde het met sy draaiballe 4/133 in 41 beurte laat kantel. Die Suid-Afrikaners is vir 162 in hulle eerste beurt uitgehaal. Dit was in antwoord op die tuisspan se eerstebeurttelling van 497/9 verklaar. Die Proteas moes toe opvolg en sal vanoggend hulle tweede beurt op 132/8 voortsit. Die twee kolwers wat Suid-Afrika se eer moet kom red is, Theunis de Bruyn (30*) en Anrich Nortjé (5*). De Bruyn het vir Suid-Afrikaanse krieketgeskiedenis gesorg. Hy is die eerste plaasvervanger in toetskrieket vir ’n speler wat die veld met ’n kopbesering verlaat. Dean Elgar is met sy telling op 16 teen die kop geboul. Volgens die Internasionale Krieketraad se nuwe regulasies mag ’n span ’n plaasvervanger gebruik wanneer ’n speler vir harsingskudding van die veld gehaal is.