DIÉ eenvoudige resep lewer genoeg vir ses tot ag mense. Bestanddele: 16 hoenderstukke (dytjies en boudjies) 50 ml hoenderspeserye 500 ml tamatiesous 50 g (1 pakkie) tamatiepasta 25 ml asyn 25 ml suurlemoensap 25 ml bruinsuiker 25 ml olyfolie 25 ml paprika 1 t. peri-peri-poeier 1 t. rooipeper Metode: 1. Strooi die hoenderspeserye aan alle kante oor die hoenderstukke – enige handelsnaam waarvan jy hou. 2. Meng nou die res van die bestanddele. Gordon, die ou by wie ek die resep gekry het, sê hy gebruik sommer ’n gewone 750 mF-tamatiesousbottel nadat hy 250 mF uitgegooi het. Natuurlik kan jy die sous in enige bottel, fles, houer of bak meng. Wat belangrik is, is om dit deeglik te meng. 3. Braai die hoender oor medium-warm kole met die rooster redelik hoog gestel en draai die hoender dikwels om. Ons wil dit altesame vir so 25-30 minute braai. 4. Die sous is baie dik en sal gou brand, so jy wil dit regtig eers opverf teen die einde van die braaiproses. Die maklikste manier is om die vleis lekker te verbruin aan alle kante en dit dan by die sous in die potjie te gooi. Roer alles rond en laat dit prut totdat jy seker is dat die hoender heeltemal gaar is. Jy kan nou eet, en vir die tweede ronde kan jy die hoenderstukke weer gees (en hitte) gee op jou rooster oor die kole! En ... As jy bang is die brandgoed gaan jou skop, gebruik óf ’n teelepel peri-peri óf ’n teelepel rooipeper – nie albei nie!