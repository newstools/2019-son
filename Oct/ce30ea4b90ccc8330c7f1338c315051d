’N MA en haar twee dogters se lyke lê ná byna ’n maand steeds op ys nadat hulle na bewering deur haar man vermoor is. Die familie van Pumla Mvinjelwa Ntombela (die oorlede ma) en Sithembile Ntombela (die oorlede man) is nou in ’n geveg betrokke oor wie hulle moet begrawe. Lucinda Evans, ’n vroue-aktivis wat onlangs as een van die BBC se invloedrykste 100 vroue ter wêreld benoem is, wil nou haar stem gebruik om die familie te help. ’n Petisie is ook intussen opgestel deur Pumla se familie sodat haar en haar kinders, Nhlanhla, en Bajabulile, se oorskot aan hulle oorhandig kan word. Die gesin is op 26 September by hulle huis in Bardale Village, Silversands, na bewering deur haar man afgemaai. Evans het aan Son gesê dis kulturele geweld teenoor Pumla wat tot haar dood gelei het. “Die feit dat sy dood is en haar en haar kinders se liggame nie gegee is vir haar familie nie, het te doen met hulle kultuur. “Dis hier waar geslagsgeweld inkom. Op die oomblik wil ek praat as een van die BBC 100 Influencers. “Ek wil dit noem dat ons by die hooggeregshof gaan betoog, want haar liggaam moet aan haar familie gegee word. “Haar en haar kinders se liggame moet teruggegee word sodat hulle met menswaardigheid begrawe kan word.” Evans sê sy wil weet of dit daaroor gaan dat die man lobola vir haar betaal het. Sy verduidelik: “Wil dit nou sê sy is sy property? “Ek voel ons moet kom by die punt waar ons sê genoeg is genoeg. Maar wanneer is genoeg genoeg? “Ek sit my stem 200 persent agter die familie. “Ek demand dat die liggame release moet word sodat hulle mense hulle met dignity kan begrawe.” Wens Pumla se suster, Nondumiso Mvinjelwa, sê: “Daar is ’n geveg met die man se familie. Ons prokureurs is tans in kontak met hulle. “Dis my ouers se wens dat hulle in die Oos-Kaap begrawe word. “Hulle is baie hartseer, maar ons laat dit in die hande van die Here oor.”