KAPTEIN Virat Kohli en sy Indiese span sal beslis mooi moet dink oor ’n besluit of Suid-Afrika op die vierde dag van die tweede toets in Pune weer moet kom kolf. Die Proteas is Saterdag op die derde dag teen uitskeityd vir 275 in hul eerste kolfbeurt uitgeboul. Hulle is nog ’n massiewe 326 lopies agter Indië. Die Indiërs het in hul eerste kolfbeurt ’n telling van 601/5 opgestapel toe Kohli op dag 2 sy span se beurt gesluit verklaar het. Kohli het in die Indiese beurt ’n? onoorwonne 254 lopies aangeteken - sy hoogste telling in toetskrieket. Toe Suid-Afrika Saterdag reeds diep in die moeilikheid op 35/3 kom kolf het, was die voorspelling dat hulle baie goedkoop uitgeknikker sou word. Kaptein Faf du Plessis (64), Keshav Maharaj (72) en Vernon Philander met ’n onoorwonne 44 het gewys daar is nog genoeg geveggees. Dit is veral Maharaj en Philander se vennootskap van 109 lopies om die negende paaltjie wat die Indiese span ’n groot kopseer sou gee. Dié twee het vir ’n allemintige 43.1 boulbeurte saamgekolf voor Maharaj in die glippe uitgevang is. Die Proteas gaan soos sake tans staan nie die toets wen nie - ’n gelykop uitslag is meer van ’n moontlikheid vir die besoekers. Alles hang nou af van Kohli se besluit wanneer die spanne om 06:00 Sondag weer spel hervat. Die slim geld is dalk dat die Indiese span weer vir ’n sessie of twee sal kom kolf om weer die voorsprong te rek. En met twee dae oor en ’n kolfblad wat meer en meer gunstig raak vir draaiboulwerk. Sou Indië besluit om te kolf, sal die Proteas dalk een bouler ligter wees. Maharaj sukkel met ’n skouerbesering, wat hy in die Indiërs se eerste beurt opgedoen het. Hy het Saterdag deur die pyn gekolf en verskeie kere behandeling vir sy seer skouer ontvang. Senuran Muthusamy sal straks die Proteas se enigste erkende draaibouler in die boulaanval wees, sou Indië besluit om te kom kolf.