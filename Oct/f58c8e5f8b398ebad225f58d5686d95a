’N MENGSEL van jeug en ervaring. Die Blitsbokke se span wat Donderdag na Nairobi, Kenia, vertrek, bevat verskeie ervare manne, maar ook vier groentjies. Die nuwelinge sal almal die naweek hulle debuut in die Safari Sevens maak. Siviwe “Shakes” Soyizwapi sal die span aanvoer, terwyl Renfred Dazel, die Blitse se hulpafrigter, vir dié toernooi die leisels as hoofafrigter by Neil Powell oorneem. Cecil Afrika maak sy terugkeer van ’n besering, terwyl die haastige Angelo Davids, wat gewoonlik ’n vleuel is, die naweek op haker sal diens doen. Die skuif van Davids na haker is volgens Dazel opsetlik gedoen. “Angelo (Davids) en coach Neil het lank oor die skuif gesels en albei is opgewonde om te sien hoe dit gaan uitwerk,” het Dazel gesê. “Die idee met dié toernooi is om nuwe goed op die proef te stel. En dit is nie net om nuwe bewegings of strukture uit te toets nie, maar ook spelers, soos in die geval van Angelo.” Dazel kan ook nie wag om te sien hoe Davids in sy nuwe rol vaar nie en beskou hom as ’n slim speler. Divan Enslin, Andrew Kota, Darren Adonis en Shilton van Wyk sal almal die naweek die eerste keer in die Groen-en-goud speel. Van Wyk is van Saldanha en het vanjaar vir die Boland Kavaliers uitgeblink. BLITSBOKKE: Divan Enslin, Angelo Davids, Impi Visser, Luyanda Mngadi, James Murphy, Shilton van Wyk, Andrew Kota, Selvyn Davids, Darren Adonis, Cecil Afrika, Siviwe Soyizwapi (k), Stedman Gans. BESTUUR: Renfred Dazel (afrigter), Hugh Everson (fisio), Ashley Evert (spanbestuurder).