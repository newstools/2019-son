ANTON Lienert-Brown het die All Blacks se bestuur nou ’n massiewe kopseer gegee. Die veelsydige senter het gister ’n classy vertoning ingesit in Nieu-Seeland se World Cup-sege van 71-9 teen Namibië. Hy is as speler van die wedstryd aangewys en het sy aandele verder laat groei om in die belangrike uitspeelwedstryde in Japan in die beginspan te wees. In die All Blacks se sege in groep B teen die Springbokke was ALB ook een van die Kiwi’s se beste spelers. Die vraag is egter nou of die All Blacks se bestuur genoeg in die 24-jarige gesien het om hom in die beginspan te hou. Die All Blacks het nog een wedstryd in sy groep teen Italië oor. Nog ’n sege sal verseker dat hulle as wenners uit groep B vir die kwarteindronde kwalifiseer. Gister se sege oor Namibië was hulle derde uit dié groep. Al lees die eindtelling nou wel soos one way traffic, was dit ’n game waarin die All Blacks aanvanklik klei­getrap het. Die Namibiërs het Nieu-Seeland vir ’n groot deel van die eerste helfte onder groot druk geplaas – en nie net met goeie verdediging nie. Die Namibiese backline het die All Blacks omtrent laat bontstaan deur die verdedigingslyn te sny. Daai druk het tot drie suksesvolle strafdoele vir die Namibiërs gelei. Die All Blacks het ook twee geel kaarte op die lyf geloop vir gevaarlike en hoë duikslae, maar dit het hulle nie verhoed om 11 drieë te druk nie. Puntemakers: ALL BLACKS – drieë: Sevu Reece (2), Anton Lienert-Brown (2), Angus Ta’avao, Ben Smith (2), Joe Moody, Sam Whitelock, Jordie Barrett, TJ Perenara; doelskoppe: Barrett (8). NAMIBIË – strafdoele: Damian Stevens (3).