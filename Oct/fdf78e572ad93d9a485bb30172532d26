KOBE. – Damian de Allende wil graag sy kritici se monde snoer. Die Springboksenter is in 2015 se World Cup in Engeland as een van die beste senters in die toernooi beskou. Nou, vier jaar later, wil hy – saam met Lukhanyo Am – dieselfde soort impak in die middelveld maak as sy en Jesse Kriel s’n by die vorige World Cup. Die 27-jarige De Allende van Milnerton in die Kaap glo dinge het geweldig baie verander sedert die rugbyskouspel in 2015. Die groot senter, wat die skaal op 101 kg laat kreun, en sy spanmaats het Saterdag in gietende reën hier op die Kobelco Steel­ers se rugbyveld geoefen. Vordering Dit was terwyl die tifoon Hagibis sowat 350 km hiervandaan verwoesting in stede soos Tokio, Shizuoka en Yokohama gesaai het. Hy het ná die slypsessie aan Son gesê: “Ja, ek dink nie dis net ek as speler of Suid-Afrika wat verbeter het nie, ek glo al die spanne het geweldige vordering gemaak. “Somtyds watch ek en Handré (Pollard) ou World Cup games van 2015. “Destyds was daar op die verdediging geen lynspoed nie. Jou vaardig­hede is nie só baie op die proef gestel en onder druk geplaas nie. “In daardie opsig het ons ontwikkel – dat ons sonder druk kan speel. Die manne bly nou in jou gesig en jy moet onder druk vinnig besluite kan neem. “Die game is ook nou baie meer gestruktureer. Ek dink dit is waar jy sal moet leer en aanvaar dat jy nie baie turnovers gaan kry nie. Daar gaan ook baie meer op jou geskop word. Ons het dus baie ontwikkel in ons gestruktureerde aanvallende spel.”’ Oor sy kombinasie in die middelveld met Am van die Sharks het die Stormer­senter gesê: “Ja, ek dink dit gaan baie goed. Ons het laas jaar ’n bietjie saam gespeel, maar ek dink ons kry nou ’n baie goeie gevoel vir mekaar en verstaan mekaar se spel nou beter. “Dit vat tyd om as ’n kombinasie te gel. Dit gebeur nie sommer oornag nie.” De Allende dink die Bokke se agterlynspel is nog nie waar dit moet wees nie. “Die hele agterlyn werk kliphard aan ons aanvallende en taktiese skoppe. Vir die uitkloprondes sal ons uitvoering aansienlik moet verbeter,” het De Allende gesê.