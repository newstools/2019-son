DONDERDAG het die opposisiepartye van die Nelson Mandelabaai Munisipaliteit steeds na die raadsvergadering gegaan, ondanks die speaker se kennisgewing dat dit gekanselleer is. Ondersteuners van mayor Mongameli Bobani het egter die ingang na die raadsaal geblokkeer. Raadslid Morné Steyn (DA) sou ’n wantrouemosie vir Bobani se verwydering as burgemeester ter tafel lê en verskeie partye sou dit sekondeer. Daar is glo ’n petisie geteken deur 117 raadslede wat ten gunste is van Bobani se verwydering. Dit sluit ANC-raadslede se handtekeninge in. Dié mosie van wantroue word al vir maande uitgestel. Die raadsvergadering is so baie kere uitgestel dat gister se agenda meer as 2 000 bladsye bevat het. Athol Trollip, koukus-leier in die Nelson Mandelabaai Metro, sê dis die tweede keer wat hulle by ’n raadsvergadering opdaag om die kwessie van Bobani se verwydering te hanteer. Verarm “Vandag (gister) is die deure gesluit deur ’n klein groepie mense van die kleinste party (UF), wat die mense ransom hou. “Die raad en munisipaliteit het in ’n gangsterstate ontaard wat deur Bobani verarm word met die hulp van die speaker, (Buyelwa) Mafaya. “Wat merkwaardig is, is die absolute stilte van die regering in die provinsie. “Die ANC sou tot en met middernag (Woensdag) nog na die raadsvergadering toe gegaan het. “Maar hulle kom nie, want hulle is gedreig hulle huise sal afgebrand word. “Dis nie die eerste keer dat ons van dreigemente in die raad hoor nie,” sê Trollip. Hy voeg by die UDM-leier, Bantu Holomisa, het vroeg gisteroggend op Twitter laat weet die vergadering sal nie plaasvind nie, voordat alle raadslede deur die speaker daarvan in kennis gestel is. Raadslid Lance Grootboom (ACDP) sê dit is onaanvaarbaar dat daar altyd in­timidasie is wanneer daar ’n mosie van wantroue in Bobani moet plaasvind. “Hulle hou ten alle koste aan die mag vas, terwyl die stad swaarkry en geen dienste gelewer word nie.” Tiran Raadslid Siyasanga Sijadu (Cope) sê die vergadering sou ’n victory gewees het vir die mense van die Nelson Mandelabaai. “Vandag (gister) sou ons ’n tiran verwyder het. Bobani kan dalk vandag oorleef, maar sy tyd kom.” Die opposisiepartye beoog om hof toe te gaan, want hulle weier om die saak net so te los. 