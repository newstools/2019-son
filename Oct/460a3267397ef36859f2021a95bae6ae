CALITZDORP. – Die gebede van Elsie Lewis en Jan Booysen en hulle kinders oor wie Son berig het, is verhoor. Vroeër het hulle aan Son gesê net die genade kan hulle van hongersnood red. Nou word daar helpende hande na die gesin uitgesteek. Quinton Adams, bekende TV-man en shackbuilder van Kaapstad wat ook die berig gelees het, het ’n kos hamper aan die gesin geskenk. Revolusie “Die berig het my aangegryp. Ons moenie mekaar fight nie, maar ophef. Ons fight is teen armoede. “Dís die revolusie wat ons moet begin. Dra my groete en sterkte aan die gesin oor,” het Adams gesê. Son het ook met maatskaplike dienste se Ramona Nortje geskakel en gevra of daar nie ’n kos hamper of ander hulp vir die gesin is nie. Volgens Nortje sal ’n maatskaplike werker die gesin se situasie assesseer. Lewis was aangedaan toe Son die hamper vir hulle neem. “Ek’s so dankbaar. Ons kort net ’n werkie. Elke bietjie help. “Vir ’n tyd lank hoef ek nou nie te worry nie. “Ja, maatskaplike dienste was by ons huis. Ek moet hulle by die biblioteek gaan sien oor ons huislike omstandighede. “Dankie vir almal, en ook vir oom Kakie wat al van die dae toe ons op die tiep gebly het, ons help. Dankie, Son.”