STEVE Hansen, afrigter van die All Blacks, het gister ietwat verras deur die ervare senter Ryan Crotty heeltemal uit sy span weg te laat in môre se World Cup-kwarteindstryd teen Ierland in Tokio. Jack Goodhue sal buitesenter speel met Anton Lienert-Brown op binnesenter. Die veteraan Sonny Bill Williams sal weer gevra word om ’n impak van die bank af te maak. Brodie Retallick (slot) is ook terug en vorm ’n gedugte slot-kombinasie saam met Sam Whitelock. Dié twee hemelbesems sal in hierdie toets vir die 53ste keer saam uitdraf. Spelpeil Codie Taylor sal op haker begin en Dane Coles, wat las het van ’n dyspier, sal op die bank sit. Ardie Savea vorm ’n sterk lostrio met Sam Cane en Kieran Read (kaptein). George Bridge is weer ten koste van Rieko Ioane op linkervleuel gekies. Die drie Barrett broers is ook in die 23-tal ingesluit. Beauden begin op heelagter, terwyl Scott en Jordie op die bank sal begin. Oor sy spankeuses het Hansen gesê: “Almal in die groep se spelpeil is goed, maar net 23 kan gekies word. Kombinasies en die teenstander teen wie ons speel, is in ag geneem vir dié wedstryd.”