’N VROU het haar enkel sleg beseer toe sy gegly het in ’n nat pad waarin water lek. Ethel Kosana moes ure in pyn op die sypaadjie vir ’n ambulans sit en wag. Dit was nadat sy op pad werk toe in Arcadia in Port Elizabeth se noordelike gebiede geloop het. In Hickory­straat is daar vermoedelik ’n varswaterlek wat van onder die grond af opstoot. Die gevolg is dat die hele straat nat en glibberig is. Kosana sê: “Ek het werk toe geloop in die straat toe ek op die water gegly het. Dis nou baie seer. “Ek is bekommerd, want ek is die enigste een in die huis wat werk en geld inbring. Met my gebreekte enkel sal ek dit nie meer kan doen nie.” Eileen Stanley, wat al langer as 48 jaar in Hickory­straat woon, het Kosana net ná 08:00 gehelp. “Ek het gesien hoe sy in die water gly en val. Ek en iemand anders het haar na die sypaadjie toe gesleep. “Dis die derde vrou wat nou hier val. Gelukkig is die ander nie ernstig beseer nie. “Die probleem met die water kom al jare aan. “Die munisipaliteit het al hier kom werk, maar dan kom die water net op ’n ander plek uit,” vertel Stanley. Morné du Plessis van die Northbay Hope Foundation in Arcadia het sy noodhulp-opleiding ingespan om Kosana te help. “Toe ek hier kom, sien ek die vrou langs die pad lê. Sy het ’n skeur van sowat 4 cm in haar enkel en dis vermoedelik gebreek. “Ek het sanitêre doekies en ’n spalk daarom geplaas,” verduidelik Du Plessis. Johnny Arends, ’n DA-raadslid, was ook daar. “Vandat ek twee termyne terug (in 2011) as raadslid hier geplaas is, is die waterlekkasie al ’n probleem. “Die mense het gedurig na my gekom met die probleem, veral omdat daar kinders ook hier speel wat kan seerkry,” sê Arends. Eienaar Hy het toe die probleem aan die munisipaliteit gerapporteer en dié het ’n span gestuur. “Hulle het gesê die water kom nie van die munisipale grond se deel af nie, maar vermoedelik van onder die winkel op die hoek en dat die eienaar dit moet laat regmaak,” voeg Arends by. Die winkeleienaar was nie daar toe Son opgedaag het nie. Hy het ook nie sy selfoon beantwoord nie. Mthubanzi Mniki, munisipale woordvoerder, het teen druktyd ook nie terugvoer op Son se navrae gegee nie.