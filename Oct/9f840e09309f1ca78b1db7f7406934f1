DIE Oostelike Provinsie-rugbyunie (OPRU) moet vanaand verduidelik waarom hy die Groot Uitdaag-titel op ’n skinkbord aan Progress gegee het. Die unie het drie weke gelede die eindstryd afgelas nadat Park daarvan beskuldig is dat hy ’n speler gekies het wat nie geregistreer is nie. Park het appèl aangeteken en kry vanaand die kans om sy saak te stel. Eensydige ’n Paneel van drie onafhank­like prokureurs sal die appèl aanhoor. Harlequins het vroeër die beskuldiging geopper dat Park ’n ongeregistreerde speler in sy span het. In sommige kringe word die OPRU se eensydige besluit om die finaal af te gelas as ’n skop in die speler se tande gesien. Park was deur die jare heen die rolmodel van die OP-klubs. Hy sal hom beslis nie laat boelie nie. ’n Komiteelid, adv. Eric Streso, sê Park het oor baie jare binne die reëls van die spel gespeel en sal voortgaan om dit te doen. “Ons het absoluut niks verkeerds gedoen nie. “Trouens, die speler na wie verwys word, is vroeër die seisoen nog deur die OPRU afge­teken om vir die OP-span in aanmerking te kom.” Streso wou nie sê wie die speler is en in watter posisie hy speel nie. Hy voeg by: “Ons het alle reëls nagekom en verdien om in die eindstryd te speel. As ons appèl nie slaag nie, sal ons die saak na die hooggeregshof verwys.” Streso sê volgens die reëls van die unie het die OP-base hulle mandaat oorskry toe hulle die eindstryd afgelas het. Hy voeg by dis moeilik om spelers op die oefenveld gemotiveerd te hou, want die saak is nou al drie weke hangende. Hy sê verder hy is oortuig Progress sal verkies om in die eindstryd te speel sodat hy kan sê hy het die seisoen onoorwonne deurgegaan – as hy die wedstryd sou wen. Volgens Streso is die OPRU se vroeëre besluit onregverdig teenoor Park en Twizza, as borg van die Groot Uitdaagbeker.