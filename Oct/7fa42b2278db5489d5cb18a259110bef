DAAR is net geen keer aan die Reds van Liverpool nie, maar dis die gesukkel van Tottenham Hotspur wat almal nou aan die praat het. Dié twee spanne het vier maande gelede nog sake uitgespook om Europa se grootste prys, die Cham­pions League-titel. Maar terwyl Liverpool van krag tot krag gegaan het, is Spurs besig om uitmekaar te val. Mauricio Pochettino (afrigter) was verlede seisoen nog die groot held, maar hy word nou as een van die top-kandidate beskou wat binnekort gepos gaan word. Spurs het nou in twee wedstryde 10 doele afgestaan. Hy lyk na net ’n skaduwee van die span wat verlede seisoen nog een van die groot aanspraakmakers op die Engelse Premierliga-kroon was. Die Duitse reus Bayern Munich het hom Dinsdag in die Champions League behoorlik met 7-2 verneder en toe val hy Saterdag in die EPL met 0-3 vas teen die sukkelende Brighton & Hove Albion. Daar is sprake van spelers wat teen die bestuur opgestaan het, onmin in die kamp en spelers wat mekaar nie meer kan verdra nie. Daar loop selfs ’n gerug rond dat een van die spelers met ’n ander se vrou gekafoefel het. Iets drasties sal beslis gou gedoen moet word, want Spurs se ondersteuners weet deesdae nie meer waar om weg te kruip nie. Aangesien Manchester United-ondersteuners reeds in die slote rondkruip, is daar nie veel plek vir die Spurs fans óók nie. Rondkruip Pochettino het die laaste paar seisoene gereeld gekla oor Spurs se base nie versterkings wil werf nie. Laas seisoen is daar gereeld­ gesê Spurs baklei eintlik bo sy gewig en die span se welslae is nie ’n ware weerspieëling van sy krag nie. En noudat spelers soos Dele Alli net nie aan die gang kan kom nie, Kieran Trippier die klub verlaat het en onsekerheid heers oor Poch se toekoms, lyk dinge glad nie goed nie. Nou is die kaptein en first-choice goalie, Hugo Lloris, boonop beseer. Selfs die eens gedugte kombinasie van Toby Alderweireld en Jan Vertonghen in die hart van die verdedigingslinie is nie meer so skerp nie. Dit gaan dus beslis ’n lang seisoen wees vir die span van Londen. Daar is waarskynlik net twee oplossings: Pochettino moet waai of nuwe spelers sal in die transfer window aangekoop moet word. Spurs sal waarskynlik nie tot Januarie kan wag om met sy regruk-poging te begin nie. Eerste En wat Liverpool betref? Kyk, as jy nou begin om jou wedstryde in die 95ste minuut te wen, dan is die geluk beslis aan jou kant. En soos al dikwels vantevore gesê is, as Liverpool die EPL-titel dié seisoen nie vir die eerste keer wen nie, sal hy dit waarskynlik nooit regkry nie!