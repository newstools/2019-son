SHIZUOKA. – Vrydag se toets teen Italië is Rassie Erasmus se belangrikste in sy loopbaan as Springbok-afrigter. As die Bokke dié toets verloor, word hulle uit die toernooi geboender. Dit beteken dat Suid-Afrika nie eers tot die kwarteindstryd van die World Cup sal vorder nie. Volgens die Bok-breier het hy laas jaar in November reeds aan dié toets teen Italië gedink. Hy verduidelik: “Mense moenie vergeet dat ons in 2016 teen alle verwagtinge teen Italië verloor het nie. “En net soos Japan in 2015 se World Cup ons in Engeland geskok het, is Italië ’n span waarmee ons ’n appeltjie te skil het. “Laas jaar se sege oor Nieu-Seeland in Wellington het ons baie goed laat voel, maar dit was altyd belangrik dat ons Italië in die groepfase van die World Cup moes klop. “Ons bou nou al vir 20 toetse vir dié game. “Dis beslis ’n reg-of-weg-game vir ons. “Die spelers voel die druk en ek het self ook ’n bietjie butterflies.” Erasmus sê al wen sy Bokke ook net met ’n skepdoel, moet hulle eenvoudig wen as hulle wil deurdring tot die kwarteindronde en hopelik die semi’s. “Dit gaan beslis nie maklik wees nie, want ek weet Conor (O’ Shea) is ’n smart coach,” verduidelik Rassie. “Hulle gaan met ’n paar truuks vorendag kom wat hulle baie gevaarlik gaan maak.” Erasmus het besluit om Bongi Mbonambi bo Malcolm Marx op haker te kies. Hy het ook vir Lood de Jager bo Franco Mostert in die nr. 5-trui verkies. Dit is die enigste twee veranderinge aan die beginspan wat in die eerste game van die World Cup teen die All Blacks in Yokohama gespeel het. Die Bok-mentor het ook besluit om ses voorspelers en net twee agterspelers (Herschel Jantjies en Frans Steyn) op die bank te kies. Intussen is daar gister aangekondig dat Damian Willemse hom môre by die Bokke gaan aansluit. Hy vervang Jesse Kriel, vir wie die toernooi weens ’n dyspierbesering tot ’n einde gebring is. Die Bok-span is: Willie le Roux (57 toetse), Cheslin Kolbe (11), Lukhanyo Am (11), Damian de Allende (42), Makazole Mapimpi (10), Handré Pollard (43), Faf de Klerk (26), Duane Vermeulen (50), Pieter-Steph du Toit (51), Siya Kolisi (k, 45), Lood de Jager (41), Eben Etzebeth (81), Frans Malherbe (33), Bongi Mbonambi (31), Beast Mtawarira (113). BANK: Malcolm Marx (28), Steven Kitshoff (42), Vincent Koch (16), RG Snyman (18), Franco Mostert (34), Francois Louw (71), Herschel Jantjies (6), Frans Steyn (62).