SELFVERNIETIGEND. Só beskryf die Good-partyleier, Patricia de Lille, die DA nadat Mmusi Maimane uit sy pos as DA-leier gestap het. Maimane het later ook as LP en DA-lid bedank. Antie Pat, wat die DA byna ’n jaar gelede ná stief behandeling verlaat het, sê sy het Maimane daai tyd al gewaarsku die party se “laptop boys” sal hom insluk en uitspoeg. De Lille sê: “Ek het op 31 Oktober uit die DA bedank – op my eie terme – ná bitter lesse wat ek geleer het. “Dit het my tot die besef gebring wat die party in die openbaar verkondig, is net window dressing. “Ek wil nie sê ek het jou gesê nie, maar ek gaan dit anyway sê. Ek sê nie ek is ’n sangoma nie. “Maar ek het Maimane gewaarsku as hy nie vir beginsels gaan opstaan nie, gaan hy verteer word.” Maimane het gisteroggend gesê hy het besluit om die DA geheel en al te verlaat. Dit was nadat hy Woensdagaand net as die DA-leier bedank, maar aangedui het hy gaan vir die res van die jaar aanbly as LP en parlementêre leier. Maimane het besluit om heeltemal van die skip te spring ná ’n oproep van dr. Annelie Lotriet, die DA-koukusvoorsitter. Lotriet het aan EWN vertel sy het vir Maimane gesê aangesien hy nie meer die leier van die DA is nie, sou hy net ’n gewone LP wees. Sy sê volgens die party se reëls het Maimane outomaties sy pos as DA-leier in die parlement verloor. Dit beteken verder dat John Steenhuisen nie meer ’n hoofsweep is nie. Dít is so, aangesien Maimane hom aangestel het. Boonop het Athol Trollip Woensdag saam met Mai­mane as die federale voorsitter bedank. Lotriet is nou die waar­nemende parlementêre leier totdat die koukus ’n nuwe leier kies. Helen Zille, wat in die naweek as die nuwe voorsitter van die party se federale uitvoerende raad (FedEx) gekies is, sê die DA is nou “dringend” op soek na ’n nuwe leier. “Ons kan dit nie bekostig om tyd te mors om vir ’n inklusiewe en voorspoedige demokrasie te werk nie,” sê sy. “Daarom is sterk en stabiele leierskap in die DA van kardinale belang.” Eusebius McKaiser, ’n politieke ontleder en aanbieder by die radiostasie CapeTalk, het gisteroggend beweer: “Zille­ het die politieke landskap van Suid-Afrika eiehandig geheel en al opgemors.”