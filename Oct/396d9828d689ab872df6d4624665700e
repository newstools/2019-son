NIE almal het die moed om terug te gaan skool toe nadat hulle drop-outs was nie. Die 22-jarige Jody Nock van Elsiesrivier gee dié wat wil tou opgooi nuwe hoop. Nock is tans ’n leerder aan die Hoërskool St. Andrew’s in Elsiesrivier. Sy het in 2017 skool verlaat om om te sien na haar ma, wat siek was. Die jong vrou vertel skamerig hoe sy moes skarrel in die tyd dat sy by die huis was om iets op die tafel te sit sodat haar gesin kon eet. “Dit was vir my moeilik om te sien hoe my ma van pille en tee lewe,” vertel sy. Nock se ma het intussen afgesterf. Ná haar ma se dood het sy besluit om terug te gaan skool om haar matriek klaar te maak. “Ek het vir my ma gesê my begeerte is om skool klaar te maak.” Nock is nou vasbeslote om iets van haar lewe te maak en bo haar omstandighede uit te styg. Sy was reeds in gr. 11 toe sy uit die skool is. Sy moes dié graad herhaal toe sy laas jaar teruggegaan het. Nock is nou vol moed en entoe­siasties daaroor om haar matriekeindeksamen af te lê. Volgende jaar wil sy verder studeer. Sy werk deur ou vraestelle en woon ekstra klasse by. “Dit baat niks om by die huis te sit en niksdoen nie.” Die skaam meisie wil graag verpleegkunde studeer omdat sy ’n sagte plek het vir siek mense en ook omdat sy lief is daarvoor om mense te help. Bronagh Hammond, woordvoerder van die Wes-Kaapse onderwysdepartement (WKOD), sê hulle ondersteun ouer leerders wat teruggaan skool toe om hulle matriek klaar te maak, ten volle. Hulle moedig mense ook aan om deur instansies soos FET colleges en Abet-sentrums te leer. Daar kan hulle kwalifiseer om deeltyds te skryf. Vanjaar gaan 7 642 leerders ouer as 20 die nasionale eksamen aflê. Voorberei Verlede jaar het 3 206 leerders ouer as 20 matriek deurgekom. In 2017 het 3 685 ouer leerders geslaag. Die nasionale eksamen begin eerskomende Dinsdag. Om leerders te help voorberei vir die eksamen sodat hulle matriek kan slaag, het die WKOD ’n spesiale webwerf geskep. Leerders kan dit by https://wcedonline.western­cape.gov.za/nsc-exams besoek.