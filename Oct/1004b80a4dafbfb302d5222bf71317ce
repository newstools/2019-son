SONDAG se World Cup-halfeindstryd tussen Suid-Afrika en Wallis gaan soos arm wrestling wees. Só sê Gio Aplon, gewese Springbok-heelagter en boorling van Hawston. “Ons gaan Sondag maar min aanvallende rugby sien,” het Aplon gesê. “Ons weet Wallis speel glad nie in sy eie helfte nie. So, dit gaan maar ’n skopoorlog wees vir gebiedsvoordeel. Speelkans “Hopelik het Rassie en die Bokke geleer uit verlede jaar se foute toe ons teen hulle in Cardiff vasgeval het.” Aplon was natuurlik lid van die Bokspan op daai einste jaareindtoer, al het hy nie speelkans gekry nie. Wallis het die toets met 20-11 gewen. Die Bokke het vroeër in 2018 ook teen die Rooi Drake vasgeval. Daardie slag het ’n baie onervare Bokspan met 20-22 in Washington verloor. “Ek vermoed die enigste aanvallende spel kan dalk vanaf turn-overs kom wanneer die verdedigingslinies nie so georganiseerd is nie,” meen Aplon. “Faf (de Klerk) en Handré (Pollard) sal dan weer contestable skoppe loods, terwyl Dan Biggar ons sal wil vaspen in ons gebied.” Hy glo ook Erasmus sal by dieselfde span hou, hoewel die publiek mor Willie le Roux en selfs De Klerk moet gedrop word. “Willie het al meer as 60 toetse gespeel en selfs al is hy nie op peil nie, het die span nie juis sleg gevaar nie. “Hulle hoop natuurlik hy sal Sondag peil strike.” Baie kenners meen Le Roux moet vir Cheslin Kolbe op heelagter plek maak, met S’bu Nkosi wat dan in Kolbe se plek vleuel moet speel. Damian Willemse se vermoë om losskakel, senter en heelagter vanaf die bank te dek, en die X-faktor wat hy besit, maak hom ’n aantrek­like opsie as plaasvervanger. Aplon sê egter: “Rassie sal waarskynlik weer met ’n 6/2-split op die bank gaan met Herschel Jantjies en Frans Steyn as enigste agterspelers.” Skepdoele In so ’n geval sal albei die slotte RG Snyman en Franco Mostert op die bank wees. Aplon sê ook dat skoppe laat in die wedstryd deurslaggewend kan wees. Steyn se vermoë om met lang strafdoele en skepdoele te slaag, kan dan baie goed te pas kom.