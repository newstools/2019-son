DIE situasie in die Weskusdorpie Velddrif bly gespanne ná geweld te midde van onlangse betogings. Son het vroeër dié week berig dat onluste oor die naweek uitgebreek het. Dit was ná ’n geskil rakende die toekenning van gesubsi­dieerde huise. Die inwoners het telkens die Bergrivier-munisipaliteit se verduidelikings verwerp oor hoe die behuisingsbeleid toegepas word. Dinge het Woensdag oorgekook toe betogers ’n sopkombuis aan die brand gesteek het. Die uitvoerende burgemeester, Ray van Rooy, sê hy en ander munisipale beamptes het Maandagaand ’n suksesvolle vergadering gehad totdat iemand tydens die meeting ’n klip deur die saal se venster gegooi het. Volgens hom is ’n ander vergadering Sondag ontwrig toe die inwoners oproerig begin raak het. Die polisie wat teenwoordig was, moes Van Rooy veilig van die toneel verwyder. Van Rooy sê die oorsaak van die geskil oor die toekenning van huise is die EFF, wat wil hê die huise moet 50/50 gesplit word tussen bruin en swart mense. Hy sê egter dis nie hoe dinge werk nie, want die huise word op elke saak se meriete toegeken. “Ek weet nie wie vir wie blameer vir die geweld nie, want op die video’s is daar mense met EFF- en ANC-T-shirts aan,” sê hy. “So, jy weet nie wie is in beheer nie. Die betogers het ál 53 huise beskadig wat klaar gebou is.” Van Rooy sê verder hy vertrou die Wes-Kaapse minister van behuising, Ter­tius Simmers, sal ’n deurbraak maak wanneer hy die dorpie besoek. “Wat mense nie verstaan nie, is ons is net ’n agent van behuising. Dis die nasionale regering wat die goedkeuring doen,” verduidelik Van Rooy. Ondersoek Simmers sou gisteraand met gemeenskapsleiers in Noordhoek vergader het. Siyabulela Malo, polisiewoordvoerder, sê die die polisie ondersoek ’n saak van kwaadwillige saakbeskadiging en openbare geweld. Maar Malo gee ’n ander syfer: “Altesaam 25 huise is tydens die betogings beskadig. “Die polisie is ingespan om die situasie te monitor en daarom­ bly die situasie gespanne. “Sewe verdagtes is gearresteer en nóg inhegtenisnemings kan volg. “Die situasie in die area bly nog gespanne, maar die polisie monitor die gebied.” Xolani Tshetu, EFF-voorsitter in die Weskus-streek, het gister nie sy selfoon beantwoord toe Son hom om kommentaar probeer bel het nie. 