DONDERDAG is D-day vir die Baaise burgemeester, Mongameli Bobani van die UDM. Die speaker van die Nelson Mandelabaai Munisipaliteit, Buyelwa Mafaya, het ’n spesiale raadsvergadering vir oormôre belê. Op die agenda is onder meer ’n wantroue-mosie teen Bobani en die aanstelling van top-direkteure en ’n nuwe hoofbeampte vir finansies. Morné Steyn (DA-raadslid) sal die wantroue-mosie, wat al maande uitgestel is, ter tafel lê. Dit volg nadat 117 van die 120 raadslede volgens ’n plaaslike dagblad ’n petisie geteken het vir die verwydering van Bobani as mayor. Hy word daarvan beskuldig dat hy maak en breek soos hy lus kry. Bobani se onlangse besluit om top dogs in die Metro af te dank, het ook nie goed by sommige afgegaan nie. Bobani het drie uitvoerende direkteure laat fire. Hulle is Walter Shaidi (infrastruktuur en ingenieurswese), Anele Qaba (ekonomiese ontwikkeling) en Noxolo Nqwazi (sport, ontspanning, kuns en kultuur). Dié besluite is sonder die raad se goedkeuring geneem. Bobani se redes vir die afdankings is dat hy geweier het om dodgy deals af te teken. Die Valke ondersoek Bobani ook. Hulle het vroeër dié jaar meer as een keer op sy huis en kantoor toegesak en dokumente en laptops gekonfiskeer. Dié saak is vir eers stil. Selfs sowat 20 Baaise kerkleiers het verlede week ’n ope brief aan pres. Cyril Rama­phosa en die DA-leier, Mmusi Maimane, geskryf. In die brief noem hulle die Metro val uitmekaar en die inwoners suffer daaronder weens beweerde korrupsie wat veral dienslewering negatief affekteer. Saterdag het die UDM-leier, Bantu Holomisa, ’n spreekbeurt gehad by ’n geleentheid in KwaZakhele. Hy het toe voorgestel dat alle partye in die Metro-koalisie voor Donderdag se raadsitting vergader. “Ek het gehoor sommige sê Bobani se dae is getel. “Op die oomblik is dié beroepe op plaaslike vlak, en nie nasionaal nie. “As hulle nie hulle verskille kan uitsorteer nie, sal die saak geneem word na die koalisie-partye se nasionale uitvoerende komitees.” Holomisa het ook gesê as leiers nie op plaaslike vlak kan saamstem nie, moet ’n verslag oor die bewerings teen Bobani saamgestel word. “Ons was nie dronk toe ons besluit het om ’n koalisie te vorm en saam te werk nie,” het Holomisa bygevoeg. Die Oos-Kaapse premier, Oscar Mabuyane, het vroeër kommer uitgespreek oor die situasie in die Metro. Na aanleiding van die afdankings van die top dogs in die Metro, het hy gesê die provinsie is baie bekommerd oor wat in die Baai aangaan. “Wat hier gebeur is totaal onaanvaarbaar. Jy kan nie sommer net wakker word en doen soos jy lus kry nie. Verantwoording moet daarvoor gedoen word,” het Mabuyane gesê. Bobani het gesê hy is nie bereid om kommentaar te lewer daarop of hy met Mabu­yane vergader het of nie. Oor Donderdag se wantroue-mosie het hy gesê: “Ek is unmoved en unshaken deur die mosie van wantroue in my. Ek is bewus dat die DA enige iets sal doen om weer aan die bewind te kom, maar dit sal nooit gebeur nie. “Ons belange as die swart koukus is om die stad vorentoe te neem. Die inwoners moenie panic nie.”