TOKIO. – Herschel Jantjies gaan Sondag ’n baie belangrike rol vir die Springbokke in die een halfeindstryd van die World Cup speel. Die Bok-skrumskakel is saam met Frans Steyn een van die twee agterspelers wat op die bank vir die kragmeting teen Wallis ingesluit is. Rassie Erasmus, Bok-breier, het besluit om sy bank met net twee agter- en ses voorspelers te laai. Fokus As enigeen van die agterspelers ’n besering in die game opdoen, sal Jantjies en Steyn meer as een rol moet vervul. Jantjies het gister aan Son hier by die spanhotel gesê: “Ja, ek is nou een van die twee backs op die bench. “Ons het ’n ou soos Frans Steyn wat elke posisie in die backline kan cover. Vir my is dit maar net primarily om te fokus op nege, maar as ek op vleuel of iets moet opgaan, sal ek net moet adapt en die kans aangryp wat my kant toe kom.” Die 23-jarige boorling van Kylemore gaan Sondag in sy 10de toets vir Suid-Afrika uitdraf. Dit sal die eerste keer wees dat hy die Rooi Drake in ’n toets aandurf. “Ek het nog nie voorheen teen Wallis gespeel nie. “Ek het vir ’n baie kort tyd by Scarlets gespeel. Van die analise wat ons van Wallis gemaak het, weet ons hulle is ’n tawwe span wat vir meer as 80 minute gaan speel. Hulle het groot, fisieke backs. “Vir ons gaan dit net wees om hulle te match en die fisieke aanslag af te weer.” Jantjies sê hy sou nooit kon dink dat hy vanjaar nog in ’n halfeindstryd van ’n Rugby World Cup gaan speel nie. Voorlê “Ja, ek dink nie ek kan sê ek het geweet dat ek nou hier sal staan nie. “Dinge het baie vinnig gebeur en ek is net baie excited om hier te wees. Ek embrace die moment en geniet elke oomblik daarvan. “Die coach het vir ons gesê: ‘Don’t count the days, but make the days count.’ “Ek is excited vir die chal­lenge wat voorlê en kan nie wag vir Sondag nie,” voeg Jantjies by. 