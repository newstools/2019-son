DIE Oos-Kaapse onderwysdepartement (OKOD) sê dis all sys­tems go vir die matriekeindeksamens, wat gister amptelik begin het. Die vakke rekenaartoepassingstegnologie en inligtingstegnologie (IT) is gister geskryf. Volgens Mali Mtima, ’n woordvoerder van die departement, is sowat 4 102 kandidate vir rekenaartoepassingstegnologie geregistreer en 329 vir IT. Die res (103 312 leerders) se eksamens sal op 23 Oktober begin en op 28 November eindig. Leerders is afkomstig van 939 staatskole, 50 onafhanklike sentrums en 54 toegewysde sentrums. “Die beamptes wat die eksamens administreer, is opgelei in Train The Train­er-werksessies wat in drie clusters (O.R. Tambo, Chris Hani-Wes en Nelson Mandela-metro) aangebied is,” verduidelik Mtima. “ ’n Span van die provinsiale kantoor het vier distrik-hoofopsieners opgelei, en dié het die opsieners en monitors opgelei.” Alle hoofopsieners het sertifikate en aanstellingsbriewe ontvang die dag toe hulle die opgelei voltooi het. Monitors van die distrikte en die provinsie was ook deel van die opleiding om seker te maak die opgeleides volg die reëls. “Die departement wil aan die distrikte en eksamen­sentrums benadruk dat hulle die eksamens ernstig moet opneem,” verduidelik Mtima. “Die departement het distrikte en sentrums gevra om rekenaars skoon te maak voor die eksamens begin sodat kandidate se werk gesave en nagesien kan word.” As dit nie gedoen word nie, kan dit daartoe lei dat die kandidaat se werk nie behoorlik gesave word om nagesien te word nie. Distrikte en sentrums sal daaglikse verslae instuur om seker te maak moontlike ongerymdhede kry aandag. Maatreëls sal dan ingestel kan word om probleme op te los en te voorkom dat dit weer gebeur. Skool-gebaseerde assesserings (SBA), wat altesaam 25% van kandidate se finale uitslae uitmaak, is gemoderate en mark sheets sal aan alle distrikte en skole uit­gereik word. Mtima waarsku ’n uitstaande punt in ’n taak tel teen kandidate. Daarom is dit belangrik dat alle geregistreerde kandidate se take ingehandig is om die jaareinduitslae te kry. SBA-punte sal teen 15 November vasgelê en voltooi word. “Die nasien van antwoordstelle sal in 20 nasien-sentrums oral in die provinsie plaasvind. Die departement het reeds bevoegde nasieners aangestel,” sê Mtima. Die antwoordstelle van kleiner vakke sal sentraal by die departement van basiese onderwys nagesien word. Fundile Gade, die Oos-Kaapse LUR vir onderwys, is tevrede. “Ek is vol vertroue dat ons reg is om ’n insident-vrye eksamen te lewer. “Ek wens al ons leerders in die provinsie sterkte toe met hulle eksamens. “Ek is ook vol vertroue dat ons ’n goeie kans staan om die 22 000 suksesvolle matrieks van laas jaar verby te steek.” Verlede week het die onderwysdepartement en ander belangegroepe ’n dokument onderteken waarin hulle beloof dat hulle toegewyd is om ’n insident-vrye eindeksamen van ’n hoë kwaliteit te lewer. “Ons is vol vertroue ons span sal seker maak dat ons die waardigheid van ons eksamens behou,” sluit Gade af. Die matriekeksamenuitslae sal op 8 Januarie bekend gemaak word.