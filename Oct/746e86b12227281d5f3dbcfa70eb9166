DIE Boland se Groot Uitdaagbeker- kompetisie (GUB) is in die pylvak, met die halfeindstryde wat môre in die Boland-stadion in Wellington beslis word. Caledon speel in die een stryd teen Darling. Roses United pak die kenners se gunsteling, Saldanha, in die ander. Callies het vriend en vyand verras deur die verdedigende kam­pioen, Worcester Villagers, én Hamlet te klop. Darling moes verlede naweek met 24 punte teen Vanrhynsdorp Eagles wen en het toe wel in die tweede helfte losgetrek om die eerste keer vir ’n semi te kwalifiseer. Earl Lewis, veelsydige agterspeler van Darling, verwag ’n harde stryd. “Ons voorbereiding verloop goed en daar heers ’n goeie gees in die span en in die dorp. Ons weet hulle het groot baldraers onder hulle voorspelers en baie van hulle spel draai om hulle lang binnesenter (PJ Bester). “Ek dink die span wie se voorspelers die battleup front wen, sal seëvier,” meen die voormalige agterspeler van die Boland-Kavaliers en Lions. Titels Nóg ’n voormalige Kavalier, Jacquin Jansen, speel sedert vanjaar vir Saldanha. Hy het laas jaar vir Roses in die eindstryd van die GUB gespeel en drie Boland-titels saam met Roses gewen. “Ja, dis wel my ou span, maar ek benader maar elke mededinger dieselfde,” verduidelik Jansen. “Ek het baie vriende by Roses en dis nie maklik vir my nie, maar ek verteenwoordig Saldanha nou en sal 100% gee.” Jansen sê hy het ’n hele paar spanmaats wat die step up kan maak. “Ons het Emile Booysen, John van der Vent en Lance Korabie voor en haastige manne soos Jaydrin Kotze en Riaan Louw wat Roses sal toets. Cola Wil­liams is ’n staatmaker en Branwin Marais verdedig goed,” voeg hy by. “Ons weet ook ons sal manne soos Johnwen Lewis, Bjorkan Hendricks, Tyrone Abelse, Percy Williams, Thurlow Marsh, Hyco Jacobs en JR Hofmeester moet dophou.” Callies pak Darling van 14:40. Saldanha se wedstryd teen Roses skop 16:30 af.