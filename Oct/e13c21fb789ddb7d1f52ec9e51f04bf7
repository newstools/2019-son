AL IS dit soms moeilik om die manne ná ’n lang seisoen op die oefenveld te kry, groei belangstelling. Xavier Scholtz, kaptein van die George Munisipaliteit se rugbyspan, het egter rede om breed te smile so tussen dié uitdagings deur. Dis omdat sy span steeds onoorwonne is in die Suidwestelike Distrikte se Munisipale Uitdaagreeks. George se derde wedstryd word vandag in die Bridgton Stadion in Oudtshoorn gespeel. Die kragmeting wat in Dysselsdorp beslis moes word, is herskeduleer omdat die streek se krieketseisoen reeds aan die gang is. Kans Scholtz glo die reëls van die reeks maak dit moontlik om nuwe talent te ontgin. Dis omdat die spanne 40% van hulle spelers, moet kies uit manne wat in die Kusstreek- en Presidentsliga deelneem. Scholtz sê: “Dit is nogal ’n goeie aspek, want dit gee die spelers van die laer ligas ’n kans om hulle teen Premierliga-spelers te toets. “Dit gee hulle ook blootstelling. Ek twyfel dus glad nie daaroor dat dié kompetisie nog baie meer mededingend en opwindend gaan word nie.”