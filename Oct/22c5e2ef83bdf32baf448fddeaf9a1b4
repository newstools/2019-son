ALLES dui daarop dat Dane­ Piedt sy plek in die Protea-span vir die tweede toets teen Indië kwyt is. Al is die Cape Cobras se draaibouler nie alleen skuldig aan die Proteas se loesing in die eerste toets nie, is dit bloot ’n kwessie van taktiek. Suid-Afrika is nou ’n toets agter in die reeks van drie nadat hulle Sondag op dag 5 in Visakhapatnam met 203 lopies verloor het. Piedt was een van die drie Protea-draaiers wat die hardste gepiets is. Die Indiese kolwers het 209 lopies van sy 36 boulbeurte geslaan. Hy het net een paaltjie geneem. Die span se breier, Enoch Nkwe, het die drie draaiers – Piedt, Ke­shav Maharaj en Senuran Muthusamy – ingespan. Belemmer Maharaj het ’n rekord 318 lopies in 77 boulbeurte afgestaan, maar darem 5 paaltjies geëis. Muthu­samy het 83 in 18 beurte gekos. Hy het ook net een paaltjie platgetrek. Faf du Plessis, kaptein, glo die blaaie in Pune, waar die tweede toets Donderdag begin, gaan meer draai toon. Tog het hy laat deurskemer dat ’n derde naatbouler vir die tweede toets oorweeg word. Hy erken die gebrek aan veelsydige spelers versteur die balans van die span. Du Plessis glo Muthu­samy kan die rol van ’n veelsydige speler in die span verrig. Volgens die kaptein spook die verlies van die veelsydige Jacques Kallis steeds by sy span. Hy glo Muthusamy is ’n oplossing, veral in die nr. 7-kolfposisie. Dit kan dus die deur ooplaat vir die insluiting van die naatbouler Lungi Ngidi, met Piedt wat die waterbottels sal aandra.