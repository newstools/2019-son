TOEWYDING tot hulle saak was Woensdagaand straks ’n deurslaggewende faktor in die Eersterivier-rugbyklub se kwalifisering vir die Superliga volgende jaar. Rivas, soos die klub beter bekend is, het Violets in ’n Top-9-Promosieliga-uitspeelwedstryd van die Westelike Provinsie op City Park met 29-22 geklop. Hy sluit hom sodoende aan by Albions en CPUT as die derde span uit die Promosieliga wat volgende jaar in die Superliga C sal speel. Die score was tot in die doodsnikke nog 22-22 toe Rivas die wendrie ná ’n desperate aanval gedruk het. ’n Verligte en trotse Rivas-hoofafrigter, Pedro April, het aan Son gesê: “Dit was senutergend om die minste te sê. “Ons moes letterlik tot die laaste minuut veg om dié een te wen. Al was ons strukture in plek, is Violets ’n baie goeie en ervare span. Edge “My rustydpraatjie was dat die manne moet kalm bly, want ek kon sien hoe op edge die boys geraak het. “Ek wou nie die roetine verander nie, want ons het gedoen wat ons gewoonlik elke Saterdag doen. “Wat wel geprys moet word, is dat die manne halfdag of ’n dag se verlof by hulle werk geneem het, want hulle wou nie laat kom vir die vertrektyd uit Eerste­rivier nie.” Rivas sukkel sedert 2016 om ’n Superliga-plek te beklink. Groot feesvieringe word dus verwag wanneer hy sy prysuitdeling op 25 Oktober hou. Oor die wendrie sê April: “Sjoe! Dit was ’n hecticmoment. Ons het die wendrie met die laaste play van die game aangeteken. “Die boys het die bal vanuit ons eie gebied gehardloop en daarmee die oorwinning vir ons beklink.”