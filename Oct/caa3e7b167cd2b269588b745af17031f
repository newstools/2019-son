DAAR was nie tyd vir lag in die Worcester-distrikshof toe die grapjas Nico Nel Donderdag skuldig bevind is aan diefstal nie. Nel, die voormalige storieverteller op Maak 'n Las, moet nou 'n bedrag van R1,8 miljoen in drie paaiemente aan Old Mutual terugbetaal. Hy het dié geld by sy suster Klaradyn Augustyn (73) gesteel. Nel, 'n voormalige finansiële adviseur by Old Mutual, was veronderstel om die geld vir haar by die maatskappy te belê. Hy het toe eerder die geld gebruik vir persoonlike uitgawes en om sy eie skuld af te betaal. Luidens sy pleitverduideliking het hy sy suster oortuig dat haar geld veilig by Old Mutual belê is deur haar 'n bedrag van R85 398, die kamstige rente op die belegging, uit te betaal. Old Mutual het reeds Augustyn se R2 miljoen refund. Nel moet nou vir Old Mutual R1,8 miljoen in drie paaiemente terugbetaal. Hy is verder agt jaar tronkstraf opgelê, wat vir vyf jaar opgeskort is. Hy gaan ook vir die volgende drie jaar onder korrektiewe toesig wees. Hy mag net sy huis in Wellington verlaat wanneer hy werk of kerk toe gaan of wanneer hy sy gemeenskapdiens van 16 uur per week moet doen. - Fin24