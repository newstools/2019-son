IVAN Pekeur, president van die Boland Rugbyunie (BRU), het nie alleen opgetree in die afdanking van skeidsregters nie. Pekeur het gister aan Son gesê: “Die bestuur van die Skeidsregtersvereniging is nie deur my alleen in die pad gesteek nie. “Die dagbestuur van die BRU het ná deeglike ondersoek en bespreking besluit om hulle van hulle poste te onthef, want hulle wou die BRU in ’n krisis dompel deur die Boland se skeidsregters tot ’n staking op te sweep.” Volgens Pekeur het Boland se dagbestuur in ’n dissiplinêre verhoor besluit om Roslyn Fortuin (voorsitter), Dirkie Adams (sekretaris) en Neville Heilbron (addisionele lid) vir twee jaar uit alle rugby te skors. Lionel Willemse (ondervoorsitter) en die addisionele lede Angus Stubbs, Julie Jacobs en Amos Kampi het ’n opgeskorte skorsing van twee jaar ontvang. Grootbaas “Boland duld geen op­stokers in enige van sy strukture nie, en enige een wat betrap word in sulke aksies, word onmiddellik aan die kaak gestel en uitgegooi,” sê Pekeur verder. Pekeur sê dié saak sal weer op 29 Oktober aangehoor word omdat al die getuies nie beskikbaar was nie. Drie weke gelede is ’n belowende skeidsregter in ’n wedstryd tussen Robertson Town en Roses United verbaal en fisiek aangerand. Die grote waarna almal uitsien, is die Groot Uitdaagbeker se final tussen Saldanha en Caledon. Die aanbieding van die halfeindstryde was ’n groot sukses met 8 142 mense wat Saterdag deur die stadion se hekke gestroom het. Die gehalte van die spel was baie goed en die skeidsregters en hulle assistente se hantering van die wedstryde is goed deur ondersteuners gerate. Pekeur sê ook dat hy baie gelukkig is met die skeidsregters se vertonings. “Vir die eerste keer in ’n lang tyd was die skeidsregters ontspanne en het hulle die vryheid gehad om tot hulle potensiaal te presteer. “Die BRU is bekend vir puik veiligheidsmaatreëls tydens wedstryde in die Boland Stadion wat verder bygedra het tot die skeidsregters se puik vertonings,” meen Pekeur.