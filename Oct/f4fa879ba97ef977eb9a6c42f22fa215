KINDERS is gister van hulle ma weggevat gedurende die uitsetting van honderde buitelanders. Die vlugtelinge wat al sowat drie weke op Groentemarkplein plak, het verskeie waarskuwings van die polisie geïgnoreer dat hulle die perseel moet verlaat. Die Stad Kaapstad se wetstoepassers het ook gehelp om die vlugtelinge uit te sit. Eis Hulle het buite die Verenigde Nasies (VN) se geboue gekamp en op straat geslaap met net stukke karton en ligte matrasse as bed. Die vlugtelinge is meestal van die Demokratiese Republiek van die Kongo (DRK). Hulle het onder dié haglike en oorbevolkte omstandighede kos gemaak en selfs toilet toe gegaan. Hulle eis dat die VN of Suid-Afrikaanse regering hulle na veiliger lande moet verskuif. ’n Vlugteling wat anoniem wil bly, sê: “My lewe word bedreig hier in Suid-Afrika. “Ek wil nie meer hier woon nie. Om hier te woon is nie meer ’n opsie vir my nie. “Daar is veiliger lande, soos Amerika, Kanada en Australië, waarheen ek gevat kan word.” Nog een sê: “Die probleem in Suid-Afrika is xenofobie. Dis ’n groot probleem. “Selfs die polisie en regering hier is xenofobies. Nou, hoe kan ek hier woon? Wat van my kinders en hulle toekoms? Ons het nie ’n toekoms hier nie.” Die polisie het waterkanonne en skokgranate gebruik om die vlugtelinge van die plein te verdryf. Die bekende aktivis Zackie Achmat het in die middel van die uitsetting opgedaag en die polisie gevra om nie daarmee voort te gaan nie. Die polisie het egter voortgegaan. Hulle het opgetree kragtens ’n uitsettingsbevel wat vroeër van die Kaapse hooggeregshof verkry is. Die kommissaris van die Suid-Afrikaanse Menseregtekommissie (SAMRK), eerw. Chris Nissen, het ook later opgedaag. Die waarnemende polisiekommissaris van die Wes-Kaap, lt.genl. Sindile Mfazi, se woordvoerder, brig. Novela Potelwa, het bevestig dat die uitsettings uitgevoer is. Potelwa sê die polisie was daar om die balju te help om die uitsettingsbevel uit te voer wat al op 18 Oktober verkry is. Sy sê weens die groot aantal mense wat uitgesit is, was beamptes van binnelandse sake en maatskaplike dienste ook teenwoordig. 