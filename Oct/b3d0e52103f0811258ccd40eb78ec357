SATERDAG se T20-halfeindstryde in die OP stuur op ’n riller af. Garret Perry, voorsitter van Nelson Mandelabaai-klubkrieket, sê Jendamark United speel teen Gelvandale, met Uitenhage en Old Grey wat mekaar in die ander semi pak. Hy sê die final word ook Saterdag gespeel sodat dit nie bots met die Springbokke se Wêreldbeker-kwarteindwedstryd Sondag teen Japan nie. Jendamark United en Gelvandale het in die aanloop tot die semi’s albei skitterende krieket gespeel. Daarom is dit moeilik om ’n wenner te voorspel. Dieselfde geld vir Uitenhage en Old Grey, wat ook albei witwarm is. Al vier spanne het groot slaners. Toeskouers kan daarom opwindende en naelbytkrieket verwag. Dit is insiggewend dat die verdedigende kampioen, Madibaz, nie die semi’s gehaal het nie. Perry sê al die wedstryde word op die universiteit se velde gespeel. Die wedstryde is verlede naweek op geheimsinnige wyse uitgestel sonder dat OP Krieket ’n rede daarvoor gegee het. Dit het tot groot gissings gelei. Hopelik sal die naweek se wedstryde sonder enige ongelukkigheid voortgaan.