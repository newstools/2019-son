’N VERDAGTE in ’n perlemoensaak beweer sy vrou moes R10 000 in ’n bankrekening betaal sodat hy op bail kon uitkom. Die man is op Vrydag 4 Oktober saam met nog vier verdagtes in Strandfontein gearresteer. Die cops het ’n tip-off gekry dat perlemoen by Oppermansoord naby Sewende Laan, Strandfontein, geprosesseer word en ’n nuwe shipment op pad is. Volgens die polisie het hulle onmiddellik gereageer. By hulle aankoms het hulle die vyf mans betrap waar hulle besig was om die skulpvis te process. Die waarde daarvan word op R120 000 geskat. Die cops het ook beslag gelê op toerusting en ’n bakkie wat nog nat was. Die mans, wat die eienaar van ’n takeaway-winkel in Strandfontein insluit, is tussen die ouderdomme van 26 en 43 jaar. Hulle het reeds in die hof verskyn en is almal op borgtog vrygelaat. Hulle name word tot hulle volgende hofverskyning weerhou. Hulle sal Dinsdag weer in die hof verskyn op aanklag van die onwettige besit van perlemoen. Een van die beskuldigdes het aan Son op Sondag vertel hy vermoed ongerymdhede met hulle arrestasie en borgtog. Volgens die persoon was hy nie eens op die toneel nie en het die polisie hom langs die pad opgelaai. Cover “Een van die mans het my skaal geleen en my naam aan die cops genoem. Ek was op pad om voorraad vir my besigheid te gaan koop toe ek opgetel is. “Iemand het my vrou gebel en gesê sy moet R10 000 in ’n rekening betaal om my borgtog te cover.” Hy het die bankdepositostrokie aan Son op Sondag gewys. Maar toe die mans in die hof verskyn het, is bail op R2 000 elk vasgestel. “Nou, hoe kan dit wees?” vra hy. “Ons is toe na die polisiestasie om die geval van die R10 000 aan te meld, maar niemand het iets daarvan geweet nie.” Volgens ’n cop na aan die ondersoek was al vyf beskuldigdes op die toneel. Mihlali Majikela, ’n Wes-Kaapse polisiewoordvoerder, sê die be­werings van die beskuldigde kan nie bevestig word nie omdat hy geen bewyse getoon het nie. Majikela het die man aangeraai om dit vir nader ondersoek na die polisiestasie te neem as hy wel bewyse het.