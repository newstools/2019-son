OUDTSHOORN. – Die Kaapse hooggeregshof het die aansoek van ’n dokter toegestaan om teen sy tronkstraf van 14 jaar vir verkragting en twee klagte van seksuele aanranding te appelleer. Danzil King (37) van die Paarl het in 2016 vir sy gemeenskapsjaar by die Infanterieskool in Oudtshoorn gewerk. Streeklanddros Daniel Boks van die Oudtshoorn Streekhof het vroeër in vonnisoplegging gesê die beskuldigde het sy vertrouensposisie as mediese dokter misbruik. Boks het gesê hy het hom aan ernstige misdrywe skuldig gemaak. Hy het ook bevind sy slagoffers – twee 21-jarige vrouerekrute – het nie enige motiewe gehad om hom vals te beskuldig nie. Die voorvalle het in April 2016 in die siekeboeg van die Infanterieskool gebeur toe die twee vroue King vir onderskeidelik ’n liesbesering en ’n oor­infeksie besoek het. Hy het hulle in albei gevalle gevra om te ontklee om sy ondersoeke te doen. Volgens King se regsverteenwoordiger, adv. Benito Metembo, is die appèlsaak vir 29 Oktober op die hofrol van die Oudtshoorn Streekhof geplaas.