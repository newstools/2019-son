’N TIENERMEISIE van Uitenhage is dood nadat sy onder die wiel van ’n bus beland het. Kapt. Gerda Swart, ’n polisiewoordvoerder, sê die tragiese voorval het Donderdagmiddag gebeur. Sy sê die busbestuurder het ’n groep kinders van die skool af huis toe geneem. Hy het die 16-jarige meisie in Ritzstraat in Tamboville afgelaai. Nadat die meisie uit die bus geklim het, het die bestuurder weggery, maar toe gevoel hoe hy “oor iets” ry. Die bestuurder het glo onmiddellik gestop. Toe hy ondersoek instel, het hy gesien dat die meisie onder die linkerkantste voorwiel van die bus lê. Die meisie is op die toneel dood verklaar. Die ander kinders in die bus is na die plaaslike hospitaal geneem vir traumabehandeling.