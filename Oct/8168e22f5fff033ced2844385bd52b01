TOKIO. – Matthew Proudfoot, voorspeler- en skrumafrigter van die Springbokke, sê die tweemalige wêreldkampioen is nie gepla oor die res van die wêreld graag wil hê hulle moet Sondag verloor nie. Die Bokke pak Japan in die kwarteindronde van die World Cup. Proudfoot sê hulle gaan die game met dieselfde mindset benader soos ’n toets teen ’n span soos die All Blacks in Nieu-Seeland of Engeland op Twickenham. Ervaring “Dis great. Die World Cup was tot dusver ongelooflik. “Dit is ook reg dat Japan ál daardie support moet kry. My ervaring van die World Cup was tot dusver mind-blowing,” vertel Proudfoot met ’n glimlag. “Dis ongelooflik om te sien hoe doeltreffend en goed aangebied hierdie World Cup tot dusver was. “Ek kan my net indink hoe opwindend dit vir die skare moet wees. “Die manier waarop ons dit hanteer, sal egter nie anders wees as hoe ons die Nieu-Seelanders in hulle agterplaas sal aandurf of wanneer ons Engeland op Twickenham moet pak nie. “Ons fokus op ons eie battles en waar ons graag die druk wil toepas. Ons gaan net seker maak ons geniet die kans in so ’n ongelooflike stadion voor derduisende passievolle en begeesterde fans.” Proudfoot sê verder die wedstryd gaan beslis as aansporing vir die spelers dien en hulle motiveer om hulle bes te gee. “Ek kry sommer hoendervleis net as ek daaraan dink. Ek dink nie eens dit sal in ons agterkop wees nie – dat die hele wêreld graag sal wil hê ons moet deur Japan uitgeskakel word,” sê die Bokke se skrum-ghoeroe. “Ek reken 50% van die bevolking sal waarskynlik wil hê dat ons uit die toernooi geboender moet word en 50% nie. “Uiteindelik is dit maar net ’n game.”