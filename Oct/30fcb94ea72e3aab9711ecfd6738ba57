DIE nasionale minister van vervoer belowe hy sal sy stasie in die lewe ontruim as hy nie die issues met passasierstreine kan oplos nie. Fikile Mbalula het gister in Stellenbosch die Spoor­weg­veiligheids­regu­leerder (RSR) se jaarlikse veiligheidsplan voorgelê. Volgens hom steek misdadige elemente die treine aan die brand om Metrorail te dwing om nog sekerheidsmaatskappye te kontrakteer. “In die Kaap is daar ’n groot probleem met brandstigting en kabeldiefstal. “Dit moet spoedig opgelos word,” het die uitgesproke Mbalula gesê. “Dis vir my ’n groot prioriteit om die spoorvervoerstelsel reg te ruk. As ek nie daarin slaag nie, hoef ek nie eens te wag vir ’n oproep van die president in middel van die nag nie. Ek sal self my goed pak en loop. Ek het gefail. “Ek wil nie kinders uit die trein sien hang nie... train surfing of wat ook al ’n mens dit noem nie. “Ek soek orde; daarom het ek die war room gestig. “Ons gaan mense met engineering skills aanstel – nie priesters nie – en hulle moet die spoorweë reg­ruk.” Luidens die jaarlikse verslag oor veiligheid is 519 mense in die boekjaar 2018-’19 landwyd deur treine raak gery. Byna 90% van dié gevalle het in die Wes-Kaap, Kwa­Zulu-Natal en Gauteng plaasgevind, aldus Mbalula. Hy het verder gesê: “Hierdie voorvalle het gelei tot 223 beserings en 284 sterfgevalle. Ons kan nie arms gevou sit terwyl die veiligheidstoestand so ernstig is nie.” Mbalula hou vol die land se treindienste kan binne die huidige boekjaar reggeruk word. Tshepo Kgare, waar­nemende CEO van die RSR, het gesê hulle weet van die situasie by Gouda se stasie. Dis sowat vyf jaar gelede weens veiligheidsredes gesluit. Kgare het gesê: “Ek dink dit is een van die dinge wat ons op ons ondersoekverslae oplet: (Die probleme) hou verband met wie van Transnet of Prasa die bates besit. “Dis ook wat die vertraging veroorsaak. Hulle moet besluit wie veronderstel is om wat te doen. Dis een van die stasies wat tussen Transnet en Prasa oorhandig is.”