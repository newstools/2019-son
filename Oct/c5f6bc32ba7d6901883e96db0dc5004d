DIE rapper T.I. kan net nie sy mond van Iggy Azalea af hou nie. Hy het die week in die radio show The Breakfast Club met die aanbieder Charlamagne tha God gepraat oor sy loopbaan en familie en toe ewe skielik spoel hy sy mond uit oor die “Fancy”-rapper. Volgens T.I. het die Australiese rapper, wat hy onder sy vlerk geneem het, aan die begin van haar loopbaan swart mense se kultuur uitgebuit net om nou weer witvoetjie by die wit mark te soek. “Ek wens haar nie slegte goed toe nie, sy kan dalk môre die grootste ster wees. “Maar ek dink toe sy uitgevind het wit mense hou van haar en dat sy nie eintlik meer swart mense nodig het om van haar te hou nie, het sy uitgedraai. “Sy het anders opgetree en moves gemaak waarop ek nie trots is nie.” Dis nadat hy laas week ook sommer prontuit gesê het Iggy het sy legacy besoedel. Maar Iggy, wat op 16-jarige ouderdom na Amerika verhuis het om aan haar loopbaan te werk, is nie sag gekook nie. Sy het T.I. goed op sy plek gesit en in ’n post aanlyn gesê: “Wanneer gaan die ou (T.I) sy bek hou? “Beweeg asseblief aan en praat van kunstenaars wat jy hopelik help. Hou op my naam noem om relevant te wees. “Doen jou ding, liefie, en bekommer jou liewer oor wat jou volgende storielyn vir jou family show gaan wees.” Iggy is reg. Beweeg aan, T.I.