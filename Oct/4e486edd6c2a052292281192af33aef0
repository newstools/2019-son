SALDANHA se opmars na glorie in die Boland se Groot Uitdaagbeker-reeks het reeds in November 2018 begin. Roses het die Baai kort voor dit in die halfeindstryd geklop. Maar eerder as om in sak en as te gaan sit, het Morné Kurtz, Saldanha se afrigter, skouer aan die wiel gesit en ’n master­ plan vir 2019 bedink. “Ek is besig om my vlak 3- sertifikaat in afrigting te bekom en het so baie geleer. Ek het ’n tegniese plan geskryf en dit einde verlede jaar aan die bestuur verkoop. “Gelukkig het die bestuur en tegniese span stadig maar seker by die plan ingekoop,” sê hy. Hy het sleutelposisies geïdentifiseer en spelersprofiele saamgestel. “Ek het die posisies 15, 12, 10, 9, 8, en 2 die spine van die span gedoop. Ons het ’n wedstrydplan ontwikkel met die tipe spelers tot ons beskikking in gedagte.” Hy verduidelik: “Dit baat nie jy het die All Blacks se game plan, maar jy het nie hulle personeel om die plan­ toe te pas nie.” Daar is ook baie klem gelê op die spelers se kondisionering, aldus Kurtz. “Ons het ’n deal gestrike met die gym in Langebaan en toe sommer die eienaar oorreed om ons te help met krag en kondisionering.” “Daarna het ons attacking en defensive plans saamgestel en die spelers het ingeval by ons planne. Dissipline “Middel Januarie het ons begin veld vat met die Paastoernooi in gedagte.” Saldanha was reeds in dié toernooi indrukwekkend en het Wesbank in ’n eensydige eindstryd geklop. “Dissipline was ons wagwoord vanjaar. Ons het ons egter in die tweede ronde geestelik ook opgeskerp.” Saldanha het min moeite in die liga ondervind en was onoorwonne tot in die halfeind teen Roses, waar hulle op ’n tyd 3-13 agter was. “Ons het kalm gebly en ek dink Beast (Nicholas Duhwa), Charlie (Vraagom) en Winna (Albrecht) se toetrede was deurslaggewend. “In die final wou ons Caledon aanval met gangtackles en rush defence om hulle agter die voordeellyn te stuit.” Saldanha het sy reis Woensdag afgesluit in die kerk, waar trane van dankbaarheid gevloei het. 