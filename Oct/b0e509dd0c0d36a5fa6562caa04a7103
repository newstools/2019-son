’N BEKENDE begrafnisondernemer in die North­erns en sy seun het Donderdag in die Baaise handelshof verskyn op sowat 590 klagte van bedrog en sowat 590 klagte van vervalsing. ’n Allemintige R821 835,82 is ter sprake. Daar is drie beskuldigdes in die saak: Fortuin Funeral Home (Edms.) Bpk. (verteenwoordig deur Johannes Fortuin in sy hoedanigheid as direkteur), Johannes Fortuin en Hansell Fortuin. Johannes en Hansell is albei in hulle persoonlike hoedanigheid aangekla. Luidens die klagstaat is Fortuin Funeral Home ’n privaat geregistreerde maatskappy en Johannes (56) is die sole director. Hansell (32) werk vir Johannes, sy pa. Duplikaat Die klagstaat lui die amptelike prosedure vir burial in Nelson Mandelabaai is dat alle ondernemers by die Nelson Mandelabaai Munisipaliteit (NMBM) se cemetery- administrasiekantore by St. George’s Park en in Uiten­hage moet aansoek doen om ’n oorledene te begrawe. Cemetery admin reik dan ’n gedrukte Burial Applica­tion Quotation in duplikaat uit. Dit dui die besonderhede van die oorledene en die bedrag betaalbaar aan. Die ondernemers moet dié bedrag betaal by ’n kontantkantoor van die NMBM. Daarna word ’n kwitansie op die Burial Application Quotation gedruk. Dis vir cemetery admin se rekords. ’n Afskrif van die receipt word op die duplikaatkwotasie aangebring. Dit is vir die ondernemer se rekords. Luidens die klagstaat moet die ondernemer ’n bewys van betaling aan cemetery admin toon. Die kwitansie word gecapture op ’n rekenaarstelsel, Smart­Mun Cemetery Manager. ’n Dokument ter bevestiging word dan uitgedruk en aan die ondernemer uitgereik. Dié dokument gee die ondernemer die groen lig om met die teraardebestelling voort te gaan. Luidens die klagstaat het Fortuin Funeral Home van November 2014 tot September 2017 aan cemetery admin kwitansies voorgehou (of dis namens hulle voorgehou) wat as genuine, authentic en wettig aangebied is. Dit is oënskynlik uitgereik deur die NMBM se cash offices. Luidens die klagstaat was geen van dié kwitansies eg, outentiek of wettig nie; dit was alles vervals. Daar is dus geen betalings aan die NMBM gemaak nie. Luidens die klagstaat het die twee beskuldigdes ál die betalings wat hulle van kliënte ontvang het vir hulleself gehou. Die saak is tot 6 November uitgestel. Dis gedoen sodat die verdediging afskrifte van die dossier kan kry en vir konsultasie. Johannes is uit op ’n waarskuwing. Hansell is uit op bail. Adv. Leigh-Anne Pillay-Selahle kla aan.