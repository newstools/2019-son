DIE Kaapse Vlakte kan hulle regmaak vir ‘n rap song eie aan hulle – want die rapper Cream Machine se single Raak Taatie is beskikbaar op digitale platforms. Die 30-jarige Cream Machine, oftewel Marvin van Wyk, se rap-musiek is nie onbekend in die strate van Kuila nie. Die gesinsman onthou hoe hy as seuntjie genader was deur verslaafdes op die straathoeke van Sarepta, Kuilsrivier, en deur grootmense en bendes om ‘n paar lyne te spoeg. "Dan smile almal ten spyte van die omstandighede waarin hulle hulself bevind." Cream onthou dis daai “pat on the shoulder” na sy performance van destyds wat hom laat glo het in homself. Sy boeiende lirieke, die vloei daarvan en sy slim punch lines maak hom maklik op die oor maar uitdagend vir die mind. Cream probeer sin maak van die sosio-ekonomiese kwessies rondom hom deur middel van musiek om sodoende ‘n beter toekoms te skep, nie net vir homself nie maar ook vir anders op die Vlakte. Hy het in 2012 sy debuutalbum vrygestel onder Pioneer Unit Records en in 2014 is twee van die rap-songs op die album, Cape Flats en Stamina, in die bekroonde fliek, Four Corners, gebruik. Sedertien was dinge stil vir Cream en hy moes maar ‘n werkie by Home Choice kry om kos op die tafel te sit vir sy vrou en twee dogters. Cream het egter nie opgegee op sy musiek nie en sê jy moet hard werk in wat jy glo al skyn die groen lig nie. Hy is in Februarie deur Select Music, die Afrikaanse-afdeling van Sony Music geteken en sodoende is Raak Taatie deur hulle uitgereik. Oor die geleentheid is Cream niks minder as dankbaar nie. Raak Taatie gaan oor die ghetto-lewe en hoe ons mense die lewe geniet te midde die swaarkry wat hul op ‘n daagliks in die gesig staar. Raak Taatie wys ook die mooi en die lelik van ons vergete ghetto-kultuur. Die single is vervaardig deur Tweezy deur Wolfkraft Produksies – ‘n organisasie waarin Cream ook 'n hand het. Cream vergelyk sy musiek met handelsmerke soos Son en die telenovela Arendsvlei  en sê daarby dis "ons mense se tyd om ons stories te vertel deur ons eie mense". Cream het ook ‘n boodskap aan krygers op die Vlaktes, “Ons moet ophou ‘n slagoffer-boodskap van ons self uitgee, ons elkeen is verantwoordelik vir ons eie pad. Ons moet mekaar begin respekteer sodat mense daar buite vir ons kan respekteer. Doen wat jou en die mense rondom jou gelukkig maak”. Cream Machine het nog baie groot planne vir Kuila en gaan nie stop voor hy dit bereik nie. 