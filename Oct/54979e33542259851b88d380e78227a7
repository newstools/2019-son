KORT nadat ’n winkel in die Baai met ’n speelgoed-vuurwapen beroof is, is die vermeende rowers gearresteer. Dit was toe die rowers in ’n poging om van die polisie weg te kom, in ’n muur vasgejaag het. Kapt. Johan Rheeder, ’n polisiewoordvoerder, sê die voorval het Dinsdag 09:50 gebeur toe vier mans by ’n winkel in Commercialweg in Sidwell ingegaan het. “Hulle het die 28-jarige winkeleienaar met die vuurwapen aangehou. “Die verdagtes het sigarette, ’n laptop, kontant en twee selfone gesteel. “Die totale geskatte waarde van die items is R21 700.” Die verdagtes het daarna in ’n pienk Toyota Tazz van die toneel gevlug. “Polisiebeamptes van die Algoapark-polisie het die kar gesien toe dit in die rigting van Zwide gejaag het. Gevlug “Hulle het die kar agterna gesit en die kar het later in ’n grensmuur op die hoek van Kattoo- en Mkhuzestraat in Zwide gebots.” Een verdagte het van die toneel gevlug, waarna drie verdagtes (in hul 30’s) ge­arresteer is. Een selfoon, kontant, die laptop en sigarette is gevind. Die polisie het ook beslag gelê op die speelgoedgeweer. “Die verdagtes word tans aangehou op ’n klag van die besit van vermoedelik gesteelde goedere. Die speurders is besig om hulle te probeer link met die rooftog.” Die verdagtes word binnekort in die hof verwag.