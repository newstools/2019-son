DIS maar net ’n kwessie van tyd voordat die rassisme-bom in Langebaan gaan ontplof. Die uurglas loop vinnig leeg vir die rassiste, met die geduld van inwoners van Langebaan wat opraak. Inwoners soek aksie, het talle Saterdag in ’n optog teen rassisme gesê. Die ANC en die EFF het gesê hulle veldtog teen rassisme in die dorp gaan binne die volgende week verskerp word. Aangerand Inwoners het in ’n memorandum aan die polisie daarop aangedring dat die klagte teen die Springbokslot Eben Etzebeth so spoedig moontlik voor die hof gebring word. Etzebeth word daarvan beskuldig hy Enver Wilsnach (42) aangerand het en rassistiese uitlatings teenoor hom gemaak het. Etzebeth ontken dit. Die beweerde voorval het op 25 Augustus in die vroeë oggendure in Langebaan gebeur. Volgens gemeenskapslede wil dit voorkom of daar “spesiale wette” vir mense met geld en status is. Sammy Claasen het die optog gelei. Hy het gesê nog inwoners het na vore gekom en hulle uitgespreek teen die beweerde gedrag van Etzebeth en sy vriende oor ’n lang periode. “Die rassisme in die dorp is dieper as net die Etzebeth-sage. Hier is ingewortelde rassisme in die dorp. “Net verlede week is daar nog ’n saak van crimen injuria by die polisie gemaak nadat ’n bruin werker by ’n supermark ’n h*tn*t genoem is. Dit moet stop.” Shaun Byneveldt, ’n voormalige ambassadeur in Sirië en lid van die ANC in die Wes-Kaap, het gesê daar is geen rede om Etzebeth nou al skuldig te bevind nie. “Maar ons sê dit sloer te lank. Dit is ’n saak van rassisme en dít is die issue,” het Byneveldt gesê. “Ons almal wil hê die Springbokke moet wen. “Maar Etzebeth is betrokke by ’n voorval van rassisme.” Son verneem betroubaar verskeie besigheidsmense in die dorp is bekommerd dat hulle besighede negatief geaffekteer gaan word. Dit sluit die eienaars in van die Watergat Pub, waar die beweerde Etzebeth-voorval gebeur het. Claasen het gesê die inwoners gaan volgende week ’n memorandum oorhandig aan Marius Koen, die mayor van die Saldanhabaai Munisipaliteit. Ncedo Silas, die provinsiale organiseerder van die EFF, het gesê dit het nou tyd geword dat die kwessie oor toegang tot die Langebaan Lagoon ook gepak word. “Wat die Etzebeth-kwessie highlight, is dat rassisme in alle vorme aandag moet kry. “Die Etzebeth issue kan nie in isolasie gepak word nie.”