'N VOORMALIGE assistent-direkteur van die Wes-Kaapse departement van sport en kultuursake verskyn Donderdag op 'n klag van bedrog ter waarde van R900 000 in die hof. Thunyiwe Gelden Mantyi (51) is op 23 September gearresteer en het reeds in die Plettenberg-landdroshof verskyn. Luidens 'n verklaring van die Valke was dit Mantyi se verantwoordelikheid om fondse vanuit die departement se bankrekening oor te plaas as voorwaardelike toelaagbetalings. Die Valke se eenheid teen kommersiÃ«le misdade het ontdek dat die fondse egter herlei is na twee maatskappye met geen bande met die departement nie. Nonqaba Myataza (59) en Zolelwa Myataza (41), wat na bewering die eienaars van die maatskappye is, is op 23 September gearresteer. Hulle het reeds in die Oos-Londense landdroshof verskyn en op waarskuwing vrygelaat. Al drie sal na verwagting Donderdag in die Kaapstadse landdroshof verskyn.