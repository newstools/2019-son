MET net een sege in ag games is die afrigter Benni McCarthy en sy Cape Town City-span onder massiewe druk. Dié tyd laas jaar was die Kaapse span nog kwaai contenders vir die Premierliga-titel. Hulle het ook die nuwe seisoen as een van die favourites begin – nou lyk dit egter asof City vanjaar een van die klubs gaan wees wat om oorlewing in die PSL veg. Vir Benni is sy en sy span se huidige situasie ’n massiewe toets van sy karakter. En hy sal moet uithaal en wys, want nie lank gelede nie is hy as ’n moontlike kandidaat beskou om eendag Bafana Bafana te coach. City kry vandag kans om hom so ’n bietjie reg te ruk wanneer hy Maritz­burg United in die Kaapstad-stadion verwelkom. Dit is ’n game wat hy net móét wen om sy selfvertroue ’n hupstoot te gee.