TOKIO. – Duane Vermeulen hoop vanjaar is nie sy laaste Rugby World Cup nie. Suid-Afrika kom Sondag in die een halfeindstryd van die rugbyskoupel in Japan hier teen Wallis in die Tokio Stadion te staan. Die 33-jarige boorling van Nelspruit het die Springbokke in 2015 by die World Cup in Engeland verteenwoordig. Daar is hulle in die halfeindronde deur Nieu-Seeland uitgeskakel. As die Bokke nie daarin slaag om Sondag die Rooi Drake te klop nie, hoop die groot agsteman hy kan dalk nog ’n kans kry om aan die World Cup in Frankryk in 2023 deel te neem. Vermeulen het gister in ’n eksklusiewe onderhoud hier aan Son by die span se hotel gesê: “Ja, dis nie onmoontlik nie. Oor vier jaar is ek maar 37 jaar oud. So, ek kan dit dalk nog maak. Ons het ’n ou soos Schalk Brits in die span wat 38 jaar oud is. Victor Matfield was ’n bietjie ouer in 2015. “Ek sal soos enige ander speler in die span baie graag daai beker wil wen. Ek gaan probeer om alles van my kant af te gee en alles wat ek oor die jare geleer het soveel as moontlik met die ouens te deel.” Vermeulen weet egter dit is makliker gesê as gedaan. “Ons het nog twee hekkies om oor te kom om in die finaal te kom en die beker omhoog te hou,” vertel hy. “Alle spanne wat nog betrokke is, het twee struikelblokke om by die beker uit te kom. Ons volgende game is nou teen Wallis. Ons gaan alles gee om dit te wen.” Vermeulen sê hy verwag ’n ander soort uitdaging Sondag teen die Rooi Drake. “Ja, dit gaan heeltemal anders as Japan wees. En die naweek het ons hardlooprugby gesien en hardlooprugby gekry. Reg “Wallis het baie goeie sisteme en ’n ongelooflik goeie kicking game. “Hulle weet net hoe om spanne onder druk te plaas. Hulle is nie verniet Grand Slam Cham­pions nie. Hulle weet wat hulle doen en execute hulle plan baie goed. “Maar die manne is reg, ons koppe is reg en ons sien ongelooflik uit na hierdie wedstryd,” voeg die kranige agsteman by. 