“MA’S moenie ophou bid vir hulle kinders wat by misdaad betrokke is nie.” Só sê Manda Boonzaaier van Paarl-Oos nadat haar seun, Cedric Williams, ’n tweede kans gekry het. Williams (39) is een van tientalle parolees en eksgevangenes wat Donderdagaand by die Thu­song-gemeenskapsentrum ’n sertifikaat ontvang het. Hulle het verskeie kursusse geslaag by die NPO Community Action Towards A Safer Environment (Case). ’n Stigter van Case, Jerry Arries, vertel Williams was ’n berugte gewapende rower in Paarl-Oos – totdat hy gevang en 10 jaar tronkstraf op­gelê is. Williams is in Desember op parool vrygelaat. Hy het “onmiddellik” besluit om terug te gee aan die gemeenskap waar hy skade gedoen het. Arries sê: “Wat ons by Case doen, is om hierdie jong mense soos Williams die skills te leer om iets positiefs in die community te kan doen. “Ons wil verhoed dat hulle weer agter tralies beland. Die kwalifikasies wat hulle by ons kry, maak hulle vir employment gereed. “Dit hang net van die besigheidsmense af om hulle weer te trust en ’n tweede kans in die lewe te gee.” Boonzaaier vertel sy het nooit opgehou om vir haar seun te bid nie. Sy deel: “Hy was van ’n jong ouderdom af ’n woelige kind. Ek was ’n enkelouer, want sy pa het nooit omgegee nie. Verander “Ek wil net aan al die ma’s sê: Ons moenie ophou bid nie. Ek het in September 60 jaar oud geword en vir die eerste keer in ’n lang tyd was hy vir my verjaardag by die huis. “Toe hy uit die tronk kom, kon ek sien hy het regtig verander.” Williams het sewe sertifikate by Donderdag se event ontvang. Dít maak hom een van die uitblinkers. Hy vertel: “Ek gee al klaar terug aan die gemeenskap, want ek doen motivational speaking vir jong mense in die area. “Ek voel baie excited, want ek het vandag achieve waarvoor ek hard gewerk het.” Hy voeg by: “Dankie aan Case. “Ek wil vir ons jong mense sê: As mense jou vertel iets is nie moontlik nie, bewys hulle anders. My sertifikate wys dit: Alles is moontlik.” Edward Heynes is ’n vrywilliger en Case-bestuurslid. Heynes dink dis belangrik dat die gemeenskap van Paarl-Oos misdaad uitwis sodat daar stabiliteit in die area kan wees. Hy sê: “Die stabiliteit is een van die eerste dinge waarna besigheidsmense kyk voordat hulle in ’n plek invest.”