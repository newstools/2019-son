“EK’S terug met ’n bang!” Só kondig Alistair Izobell aan ná ’n kort blaaskans van die musiekbedryf. Alistair is terug met nuwe musiek en ’n splinternuwe show. Hy is al langer as 30 jaar in die musiekbedryf. Ná 20 suksesvolle jare as ’n professionele kunstenaar waarin hy ander kunstenaars gehelp het om liedjies te skryf en op te neem, is dit nou weer sy beurt om ’n slag liedjies op te neem. Alistair praat saam met ons oor sy besluit om ’n politikus te word. Bewustheid “Almal vra oor die politieke besluit nadat ek my by die Good-party aangesluit het. “Ek het nie plek gekry om die Good-party in parlement te verteenwoordig nie. Ek het die party gejoin om politieke bewustheid te bevorder.” Nou keer hy terug na sy loopbaan, wat hom die afgelope 30 jaar goed gedoen het. Hy vertel dat behalwe sy nuwe liedjie, “Summer Party”, en sy show, is hy besig om ’n musiekblyspel vir die verhoog te skryf. Hy brei uit oor sy nuwe liedjie: “Ek is baie opgewonde oor my nuwe song. Dit was tyd vir ’n nuwe song vir die somer. Dis die rede vir die nuwe song.” Devanish Hendricks van die Jeodhouse Studios het die song geskryf en opgeneem. “Ek versprei self die song aan almal wat wil luister daarna omdat ek nie met ’n record label is nie. “Dankie aan Dr Victor van die Rasta Rebels wat die song gemix en bemeester het. Esther Philander van Jeodhouse bring daai sexy en seductive klank na die song.” Die song is reeds op alle digitale musiekplatforms beskikbaar. Hy keer terug na die groot verhoog met sy volgende groot konsert, die Alistair Izobell Rebirth Showcase, wat die 26ste Oktober by GrandWest se Grand Arena plaasvind. Behalwe Jeodhouse, sal Jarrad Ricketts, Sasha-Lee Davids, Morgan Beatbox, Dr Victor & The Rasta Rebels en Lira in die konsert optree. Kaartjies vir die show kos van R250 tot R1 000 en is by Com­puticket beskikbaar.