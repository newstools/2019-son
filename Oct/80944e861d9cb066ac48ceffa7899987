ZINEDINE Zidane, afrigter van Real Madrid, gaan nie nou al moed opgee op sy nuwe signing nie. Hy sê hy is vas oortuig Eden Hazard sal nog baie sukses met Los Blancos behaal. Hazard het Chelsea in Engeland gelos om vir Madrid te speel. Zidane het Hazard se dienste bekom om die leemte te help vul wat Cristiano Ronaldo gelaat het met sy skuif na Juventus laas jaar. Hazard het nog net een doel in 11 wedstryde vir die galácticos aangeteken. Zidane sê hy het tot dusver geen probleem met Hazard se bydrae nie. “Natuurlik wil ons hê hy moet meer doele kry,” het Zi­dane bevestig. “Dit sal (die druk) verlig en hy sal seker sonder shackles speel, as jy weet wat ek bedoel. “Maar daar is g’n probleem met Hazard se vertonings nie,” het die Fransman bygevoeg. Die ironie van Real onder Zidane is dat die rekordhouer vir die meeste Champions League­-titels meer staatmaak op sy verdediging as op sy aanvallende spel – juis weens die gebrek aan doele. Real se 0-0 draw teen Atlético in die Madrid derby is die eerste keer dat Real drie wedstryde agtereenvolgens gespeel het sonder om enige doele af te staan of te score. Madrid verwelkom vandag in die Champions League ’n Club Brugge-span wat nie daarvoor bekend is dat hy die nette laat raas nie. Volgens Zidane is verdediging net so belangrik. “Ons was kompak en het weer geen doele afgestaan nie,” verduidelik hy verder. “Ons het ’n bietjie van ’n gebrek op die aanval. Dis ’n area waar ons beslis kan verbeter.” – AFP