TOE ek die line-up vir dié show sien, toe wens ek darem diep in my hart ek was ’n Baaienaar. Die ouens van The VIP Lounge in Port Elizabeth het van die beste kunstenaars in die ganse Mzansi nader gehark vir #ShareTheBay op 25 Oktober. AKA, een van die mees bekroonde en bekendste rappers in Suid-Afrika, gaan optree. Geliefde Baaienaars soos Bevin Samuels van Idols SA-faam, die broers Jay Em en die Dal se eie rapper, Early B, sal ook op die stage ’n draai maak. Die Paarliet Amy Jones gaan ook haar ding doen. Van die ander kunstenaars wat gaan optree, is Fabiano Isdirane en Stone Sisters. DJ’s soos Sham de Funk, TwinzSpin en King Keli gaan sorg dat daar lekker gedans word. Bevin het onlangs die album Mixed Emotions uitgereik. En hy verduidelik sy perform­ance gaan high energy wees. Hy sê: “Ek gaan net die nuutste musiek op die charts doen en van my oorspronk­like musiek van my debuut­album. “Ek is baie opgewonde oor dié een omdat dit in my tuisstad is.” Bevin voeg by dis ’n groot eer om die verhoog met ’n ikoon soos AKA te deel. Spring “Dit is opwindend om ’n open­ing act vir een van my idols te wees. “En dis crazy om saam met van die beste talent uit die noordelike areas op te tree, soos Early B en Jay Em!” As jy nou spring en early bird tickets kry, sal jy R150 vir ’n algemene kaartjie betaal en R350 vir ’n VIP ticket. Kry dit by Quicket.