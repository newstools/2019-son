“IF IT wasn’t for the money ...” Dís een van die talle tjappies wat ’n nuwe staatsgetuie in die Terrible Josters- verhoor in die Kaapse hooggeregshof aan sy lyf het. Die 73-jarige getuie, wie se identiteit beskerm word omdat hy staatsgetuie gedraai het, het ook getuig hy het ’n Terrible Josters- tjappie, maar hy is nie ’n bendelid nie. Hy was in die Goodwood-gevangenis aangehou toe hy die TJ-tjappie gekry het. “Ek was in ’n kamer met ander Terrible Josters toe ek teruggekom het van die hof af. Toe sê hulle vir my ek moet die tjappie vat of hulle gaan my sny. “Wat moet ek dan maak? Toe laat ek hulle die tjappie kap,” getuig hy. Die getuie het ook getuig oor ander tjappies wat hy het. Dit sluit in een met die letters JCY (vir Junior Cisco Yakkies). Verder spog die omie met ’n vuurwapen op sy rug, as ook ’n wishbone en twee dice. Hy het verder getuig oor hoe hy dwelms gesmokkel het vir ene Duane­ Arries, wat volgens die getuie ’n 28’s-lid was en ook lid van die Terrible Josters is. Volgens die getuie het hy geweet Arries is ’n lid van die Terrible­ Josters omdat hy TJ-tjappies op sy bors het. “Ek het tik en buttons vir hom verkoop daar in Clarke Estate,” getuig hy. Volgens hom het hy so drie keer saam met Arries na die vermeende baas van die Terrible­ Josters in Delft, Horatio “Voudie” Solomons, se huis gegaan om dwelms te gaan optel. Solomons is een van 12 beskuldigdes wat tereg staan op 71 klagte, insluitend moord, poging tot moord en dwelmsmokke­lary. Die getuie het verduidelik hoe om by Solomon se huis in Delft uit te kom en ook hoe beskuldigde twee, Ismail Ockerts, ook daar was tydens sy eerste besoek aan die huis. “Duane het met Voudie agter die hek gesels. Beskuldigde nr. twee het oor die pad na ’n plat huis gegaan. “Ná ’n tydjie, toe kom beskuldigde nr. twee terug. “Ek het uit die kar uit geklim en na Duane gestap en toe stap ons saam terug na die kar toe. “Duane het vir my die drugs gegee. Toe ry ons Clarke Estate toe, waar ek die 500 buttons in halwes moes opsny,” getuig hy. “Duane het vir my gesê om die buttons op te sny. “Ek verkoop dan die halwes in die flats, maar vat net 10 op ’n slag saam,” getuig hy. Die staat se ondervraging van die getuie sal vandag voortduur.