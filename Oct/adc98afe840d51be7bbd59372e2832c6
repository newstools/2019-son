’N DOEANE-BEAMPTE (45) is Woensdag gearresteer. Die beampte, wat op die Kaapstadse Internasionale Lughawe werk, is vir bedrog en korrupsie in hegtenis geneem. Volgens ’n polisiewoordvoerder, Mihlali Majikela, is die slagoffer ’n man wat Dinsdag van Japan in die land aangekom het. Majikela sê: “Die beampte het aan hom gesê hy moet R42 000 tax betaal vir die goed wat hy die land ingebring het. Geweier “Hy het aan die beampte gesê dis te veel. Hy is gevra om R10 000 by ’n ATM te trek vir ’n bribe. “Die man het geweier om te betaal. Hy het gesien daar is kameras om hulle en besef dat hy vir korrupsie ge­arresteer kan word.” Volgens Majikela het die beampte aan die man gesê hy moet R2 000 by die Sars desk betaal. Hy sou die volgende dag gekontak word om die R10 000 bribe te betaal. Hy het R2 000 toe by die Sars desk betaal. Dopgehou Woensdag is die provinsie se eenheid teen korrupsie ingelig dat ’n meeting tussen die beampte en die man sou plaasvind. Majikela sê die twee het mekaar in ’n koffiewinkel in Worcester gekry terwyl die polisie hulle dopgehou het. Toe die man die R10 000 oorhandig, is die doeane-beampte in hegtenis geneem en die geld gekonfiskeer. Hy het gister in die Worcester-landdroshof verskyn.