DIE Universiteit van Kaapstad het binne twee maande vyf studente aan die dood afgestaan. Hulle is Uyinene Mrwetyana, Mhleli Cebo Mbatha, Nicole Heynes, Sonja Canto en Lufuno Nathan. Prof. Mamokgethi Phakeng, visekanselier van die universiteit, sê in 'n brief hoewel dit uiters moeilik is om oor die dood van een student te kom, "moes ons sedert Augustus die dood van vyf studente verduur". Mrwetyana (19) en Mbatha (18) was die slagoffers van misdaad. Mrwetyana is laas maand na bewering deur 'n Poskantoorwerker in die Clareinch-poskantoor in Claremont vermoor. Mbatha is verlede Saterdag tydens 'n rooftog op Clifton-strand doodgesteek. Heynes is na 'n kort siekbed dood en Canto in 'n motorongeluk. Die oorsaak van Nathan se dood is onbekend. Phakeng sê die verskriklike omstandighede rondom Mrwetyana en Mbatha se dood maak dit moeiliker om te aanvaar. "Al het hierdie tragiese misdade weg van die kampus gebeur, is ons bang en woedend. Ons gaan voort met die stryd teen misdaad in Kaapstad en Suid-Afrika." - News24