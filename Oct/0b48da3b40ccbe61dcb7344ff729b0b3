’N STAATSGETUIE het reeds inligting gehad dat Elton Ely hom gaan probeer doodmaak voordat hy staatsgetuie gedraai het. Dit het hy Donderdag in die Kaapse hooggeregshof onder kruisondervraging deur Ely se regsverteenwoordiger bevestig. Daar is aan die getuie gestel dat hy hom in die moeilikheid bevind het toe hy in 2015 in die Goodwood Gevangenis was. Dis dat die 28 gangsters hom bedreig het en hy toe ’n uitweg nodig gehad het, en dís waarom hy inligting aan die polisie gegee het. Die getuie ontken dit. Ely is na bewering die leier van die Terrible Josters in die Belhar Extension 13-gebied. Die staatsgetuie is ’n voormalige bendelid en het vir Ely gewerk. Daar is verder aan hom gestel dat hy kwaad was vir Ely omdat dié hom in 2012 by sy huis in Wilgerpark uitgeskop het. Die getuie ontken ook dat hy kwaad was vir Ely. Ely se regsverteenwoordiger het ook aan die getuie gestel dat Ely die pot aan die kook gehou het deur sy verskeie besighede. Dit sluit in die Leerdam Cash Store en koop en verkoop van vis. Die getuie het vroeër die week gesê Ely smokkel nog altyd uit sy ouma (die getuie s’n) se huis in Belhar. Gister het hy beweer die cash store word gebruik vir money-laundering. Daar is aan die getuie gestel dat hy jaloers is op Ely en dís waarom hy stories opmaak oor hom. Die getuie het gesê: “Dit is ’n leuen.” Ely se regsverteenwoordiger het aan die getuie gesê sy kliënt het nooit ’n silwer BMW 130 en wit Toyota Tazz besit nie. Die Tazz is talle kere deur die getuie genoem. Hy het self gereeld daarmee gery. Hy het getuig: “Hy het dit gekoop en op my broer se naam gesit. Hy het die kar in Connaughtstraat gekoop by Trevor. Doeleindes “Die Tazz was net nie op sy (Ely se) naam nie. Dit was op sy meisie se naam.” Toe aan die getuie gestel is dat hy inligting aan die polisie gegee het vir persoonlike doeleindes, het hy gesê: “Daai is wat jy sê – nie ek nie.” Die saak is tot Woensdag uitgestel.