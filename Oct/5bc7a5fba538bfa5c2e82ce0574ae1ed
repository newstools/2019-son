DIE ouers van Recolin Witbooi (8) van die Baaise Northerns was reg: Die beendere wat verlede maand in Malabar gevind is, is dié van hulle oorlede seun. Tog worstel Chriszelda Witbooi en Clive Domingo steeds met soveel onbeantwoorde vrae. Kol. Priscilla Naidu, polisiewoordvoerder, het bevestig DNS-toetse het bepaal die beendere van ’n kind wat Sondag 29 September in Malabar Uitbr. 6 gevind is, is dié van Recolin Witbooi. Recolin het op 6 Julie in Gelvandale vermis geraak. Daar word beweer Recolin is daardie dag 13:30 laas gesien toe hy en sy maats in Uranusstraat gespeel het. Maar hy het nooit teruggekeer huis toe nie. Hy het ’n swart hoodie, swart sweetpakbroek en wit Nike-tekkies aangehad toe hy laas gesien is. Dié kleertjies het ’n paar meter van die beendere gelê wat op die vlak langs die reservoir in Malabar gekry is. Naidu het verduidelik weens ontbinding kon die slagoffer nie dadelik geïdentifiseer word nie en ’n DNS-toets is uitgevoer. Omdat die oorskot al so ver ontbind was, kon die oorsaak van dood ook nie vasgestel word nie. Naidu het gesê dit is steeds ’n geregtelike doodsondersoek. Dít sal so bly tensy nog inligting uitkom. Recolin se ouers glo nie hy is aan natuurlike oorsake dood nie. “Vrydag het die speurder, wat self Kaap toe gegaan het (as deel van die ondersoek), my by die werk kom haal,” vertel Chriszelda. “Ek het geweet hy kom met ’n antwoord. “Ons het geweet dis Recolin, maar in daai stadium het dit gevoel of hy nou regtig dood is. Ons was van voor af hartseer. “Ek het gedink aan al die soekery, maar toe was hy seker reeds dood. Die ouers dink dit is suspicious dat niemand die liggaam in Malabar gesien het in die twee maande dat hy vermis was nie. Volgens Clive is sy seun se klere meters van sy beendere af gevind. “As ons die een kry wat dít aan hom gedoen het, sal ons closure kry. Ek wil nie hê hy moet net ’n statistiek word nie. Dis moontlik dat die skuldige een elke dag hier verby kan loop sonder dat ons dit weet. “Dis ’n siek wêreld daar buite,” sê Clive. Recolin se sibbes, Caydin en Cameron, huil steeds elke dag. Wanneer Caydin vrae vra oor sy boetie, verduidelik Clive aan hom dat hy hulle geklop het en nou eerste by Liewe Jesus is. Hy aanvaar daardie antwoord. Chriszelda watch hom permanent deur die venster wanneer hy buite speel. “Daar is nie eens ’n kis om oop te maak nie en geen tekens nie. “Kersfees gaan swaar wees en sy plek gaan leeg wees,” sê sy. Chriszelda vertel die speurder was gister weer by hulle. Dié het ook weer gaan praat met die maats wat Recolin laaste gesien het. Die een outjie het glo gesê hy het Recolin en ’n ander maat gelos nadat hulle by die visdammetjie onder in die Grootkloof was. Maar toe die speurder aan dié seun se huisdeur klop, was hulle in die kerk. Die speurder sal vandag terugkeer na die speelmaat. Recolin se bedroefde ouers hoop hulle sal binnekort nog antwoorde kry. Donderdag sal die Primêre Skool Hillcrest ’n gedenkdiens vir Recolin hou. Hy sal Saterdag in die Malabar-begraafplaas ter ruste gelê word. Enige iemand wat met die ondersoek kan help, kan sers. Edman Mandeka van die polisiekantoor­ in Gelvandale kontak­ by 078 370 9785 of 041 402 2018. Mense met inligting kan ook die Stop Misdaadlyn by 08600 10111 bel.