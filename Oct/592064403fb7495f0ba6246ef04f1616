DAAR is net twee dinge in die lewe wat met sekerheid voorspel kan word: Almal moet sterf en ’n sokkerafrigter sal uiteindelik afgedank word. En soos dinge tans in die Premierliga verloop, is daar ’n paar manne wat baie naby is om binnekort sonder werk te sit. Selfs voor gister se wedstryd teen Liverpool het die swaard al baie laag oor Manchester United se Ole Gunnar Solskjaer se kop gehang. Al sê die United-grootbaas, Ed Woodward, die Noorweër gaan nog tyd kry om span te bou, klink dit na warm wind van die Amerikaner. Onthou, Woodward het dieselfde gesê kort voordat José Mourinho die trekpas gekry het. Man United is nie ’n klub wat in die onderste helfte van die punteleer rondswerf nie – of jy nou besig is om te bou of te not. En Solskjaer is beslis nie die man wat die Red Devils terug na die land van melk en heuning gaan lei nie. Intussen fluister mense nog dat die voormalige Juventus-bestuurder Massimiliano Allegri gereed maak om die leisels by Old Trafford oor te neem. Dís wat Man United nou benodig – iemand wat respek kan afdwing. Allegri is tans omtrent die enigste groot naam wat beskikbaar is om ’n klub soos United te bestuur. Daar is nie veel ander grotes beskikbaar nie – en as daar nie nóú opgetree word nie, gaan die Red Devils sukkel om iemand van gehalte in te kry. Uitmekaar Mourinho is ook nog daar, maar hy sal waarskynlik nie nou naby Old Trafford wil kom nie. Eienaardig genoeg is Tottenham Hotspur se Mauricio Pochettino ook besig om swaar te trek met sy span. Pochettino is die afgelope seisoen of twee geïdentifiseer as die man wat Man United uit die moeras kan sleep. Maar dinge val nou vir die Argentyn self ook uitmekaar. Spurs het laas seisoen nog in die Champions League­ final gespeel. Maar Saterdag was dit ’n naelbytery om teen die sukkelende Watford gelykop te speel. Skielik is daar nou ook sprake van ’n moontlike opvolger vir Pochettino. Daar is beslis groot fout by Spurs. Dit lyk eintlik asof Pochettino self nie meer lus is vir die job nie. En terwyl die manne sukkel en rondval, verrig Brendan Rodgers wonderwerke te by Leicester City. Die kampioen van ’n paar seisoene gelede was ná Saterdag­ se wedstryde in die derde posisie, waar hy in Liverpool en Manchester City­ se nek blaas.