DIS ongelukkig dieselfde ou storie vir die Southern Kings in vanjaar se Pro14. Die Kings het Saterdag weer groot skandes gemaak. Die besoekende Ulster-span was reeds ná 30 minute speeltyd verseker van ’n oorwinning. Ulster het uiteindelik met 42-17 geseëvier oor die hulpelose Southern Kings, wat met rustyd almal behalwe een van hulle plaasvervangers opgestuur het. Beter Hoewel die Kings se spel in die tweede helfte verbeter het, is dit ook moontlik dat Ulster net ophou speel het. In die tweede helfte het albei spanne elk net een drie bygevoeg. Dan McFarland, breier van Ulster, dink die Kings het in die tweede helfte inderdaad beter vertoon. “Ek sal nie sê ons was gerus oor die telling en het opgehou speel nie. Ek dink die Kings het uitgekom en goed gespeel. Veral ná die eerste helfte. “Hulle verdien lof vir hoe hulle dinge omgedraai het,” het McFarland gesê. Hoewel McFarland reg is, lyk die Kings steeds so swak soos in die vorige twee seisoene. Die Kings se instaanbreier, Robbi Kempson, dink Ulster het hulle ’n les geleer. “Ons is in daardie eerste helfte geskool. Ons wou graag goed begin, maar dis presies wat hulle gedoen het. “Ons het verdedigingsfoute gemaak en dit het tot die drieë gelei. Ons probeer met ’n verdedigingsisteem werk, maar die individuele foute was te veel,” het Kempson gesê. Daar was natuurlik hier en daar ’n goeie oomblik. Veral van die heelagter, Masixole Banda, en Courtney Winnaar, wat in Demetri Catrakilis se plek na losskakel geskuif is. “Ons het Winnaar gebruik omdat ons gevoel het ons het die eerste helfte nie in die regte areas gespeel nie. Ons het gehoop hy bied ons iets anders as Catrakilis.” Toer Hoewel Winnaar goed vertoon het, het hy seergekry. Hy moes vroeg in die tweede helfte vervang word. Die Southern Kings gaan nou op toer. Hulle gaan vyf oorsese wedstryde speel. Die span speel eers op 25 Januarie weer tuis. Dié kragmeting is met die Cheetahs.