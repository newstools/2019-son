GISTER was dit presies ’n jaar sedert die bekende advokaat Pete Mihalik doodgeskiet is. Mihalik, wat verskeie vermeende gangsters in die verlede verteenwoordig het, is in sy kar geskiet. Dit was toe hy sy kinders afgelaai het by hulle skole in Groenpunt. Mihalik se seun is hospitaal toe gevat nadat hy gewond is. ’n Verdagte is kort ná die voorval aangehou vir onder­vraging. Ooggetuies wat op die toneel was, het senuagtig aan die media vertel hulle het ’n man met ’n silwer gun opgemerk. Die bewering is dat hy tot by Mihalik­ se spoggerige Mercedes-Benz gestap, die vuurwapen teen die venster gedruk en twee skote afgevuur het. Mihalik is op die toneel dood. Volgens ’n ooggetuie het ’n onderwyser die bebloede seuntjie uit die kar gehaal en hom die skool in gedra. Die ooggetuie sê iemand van die skool het met hom hospitaal toe gejaag. Talle familielede, vriende en kollegas het Mihalik se begrafnisdiens op 10 November in die St. Mary’s Cathedral Parish in Roelandstraat bygewoon. Sy dogter, Cassidy, het ’n huldeblyk aan hom gelewer. Sy het gesê haar pa het ’n arrogante en selfsugtige front voorgehou, maar hulle het hom geken as ’n man met ’n oop hand en een wat omgegee het vir mense. Sizwe Biyela en Nko­sinathi Khumalo is kort ná die voorval gearresteer. Vuyile Maliti het hom aan die polisie oorgegee. Hulle het in die Kaapse landdroshof verskyn. Al drie word aangekla van moord en poging tot moord. Die klag van poging tot moord volg nadat Mihalik se seun in die gesig gewond is. Die drie sal op 29 November in die Wes-Kaapse hooggeregshof verskyn vir ’n voorverhoorkonferensie. Al drie se aansoeke om borgtog is afgekeur. Dis omdat ’n landdros bevind het die staat het bewys dat hulle die moord “deeglik georganiseer en noukeurig beplan het”. Hulle word tans in afsonder­like gevangenisse in die provinsie aangehou.