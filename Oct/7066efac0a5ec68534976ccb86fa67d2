ABIGAIL Ruiters het die eerste keer van haar seuntjie se skouerbesering gehoor toe sy daai aand van die werk af by die huis gekom het. Dís wat sy in haar verklaring aan die polisie sê. Tog het Ameerudien Peters getuig sy het al die middag daarvan gehoor. Ruiters en Peters staan in die Kaapse hooggeregshof tereg vir die moord op Jeremiah Ruiters (17 maande). Hy is op 12 Junie 2017 by die Factreton Kliniek dood verklaar. Die twee staan ook tereg vir die mishandeling van Jeremiah se twee ouer sussies, Kiana en Zara. Jeremiah was op die dag van sy dood in Peters se sorg. Peters het getuig hy het met die kind na die kliniek gehardloop nadat die seuntjie swaar begin asemhaal het. Peters word tans kruis­ondervra. Die staat ondervra hom nou oor die skouerbesering wat die kleintjie in Maart 2017 opgedoen het. Jeremiah het seergekry in die wendyhuis wat Peters en Ruiters met haar drie kinders gedeel het. Volgens Peters se getuienis het hy die kind op die wendy se vloer gekry nadat hy van ’n tafel afgeval het. Hy het getuig die tafel is sowat 1 m hoog. Eers het hy getuig die insident het op 13 Maart 2017 gebeur en hy het die kind direk na Ruiters se werk geneem. Hulle is van daar na die New Somerset Hospitaal, maar is toe na die Rooi Kruis Kinderhospitaal verwys. Adv. Maria Marshall, die staatsaanklaer, het gesê volgens Ruiters se verklaring het sy eers van die besering uitgevind toe sy daardie aand ná werk by die huis gekom het. Dit is ook wat Ruiters se ma, Gayle, getuig het. Peters het geantwoord dit is nie so nie. Hy het volgehou hy het na Ruiters se werk gegaan. Marshall het dit toe aan hom gestel dat Jeremiah volgens die mediese verslag eers op 14 Maart 2017 by die Factreton Kliniek gesien is en toe verwys is na New Somerset – en daarna na die Rooi Kruis Kinderhospitaal. Volgens die rekords is die kind eers die volgende dag, op 15 Maart 2017, by New Somerset gesien en daarna na Rooi Kruis verwys. Peters het toe sy weer­gawe verander. Hy het gesê dan moes die insident op 14 Maart 2017 gebeur het en nie op 13 Maart, soos hy vroeër gesê het nie. Hy het getuig: “Ek het na haar gegaan en van daar het ons ’n trein gevat na 12th Avenue om na die kliniek toe te gaan.” Marshall het dit aan Peters gestel dat sy weergawe heeltemal verskil van Ruiters s’n omdat sy eers op Maandag 13 Maart uitgevind het van Jeremiah se besering. Hy het geantwoord: “Iets moet dan met my verkeerd wees. As dit die Maandag was, het ons dan ’n paar ure geskiep en die dokter op 15 Maart by die New Somerset Hospitaal gesien.” Peters sal vandag verder ondervra word.