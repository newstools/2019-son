DIE polisie in die Baai het op drank van byna R2 miljoen beslag gelê. Dít volg ná ’n operasie in die G-West-gebied in Walmer wat 15 uur lank geduur het. Kol. Priscilla Naidu, polisiewoordvoerder, sê die operasie is in samewerking met die Drankowerheid gedoen. Dit het Dinsdag 16:00 begin met besoeke aan taverns om vas te stel of hulle wettig is. Een shebeen is tydens die operasie gesluit en drank ter waarde van byna R2 miljoen is afgeneem. ’n Vrou, (in haar 40’s) is gearresteer en word aangekla van die onwettige handel in alkohol. Naidu sê hierdie operasie was juis so belangrik vir die polisie, aangesien drank ’n bydraende faktor is in die uitvoer van verskeie ernstige en gewelddadige misdade. “Die toename in onwettige taverns en shebeens in sekere dele van die stad is ’n bron van kommer vir die polisie. “Die misbruik van drank in veral die Walmer-lokasie is ’n hardnekkige sosiale euwel wat dikwels lei tot misdade soos moord, poging tot moord, verkragting en aanranding met die doel om ernstig te beseer.” Genl.maj. Thembisile Patekile, bevelvoerder van die Mountweg-polisiegroepering, het sy steun aan die operasie gegee en sê die polisie sal soortgelyke operasies regoor die Mountweg cluster uitvoer. “Dié sting-operasies sal verseker dat taverns en shebeens deeglik gemonitor word. “Die Drankowerheid werk saam met ons tydens die operasies om die wettigheid van die taverns te verseker. “Ons sal hard toeslaan op enigeen wat nie by die wet hou nie.”