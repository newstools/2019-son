DIE Chilli Boys soek steeds na hulle eerste sege in die Premierliga nadat Highlands Park hulle Saterdagaand in die Makhulong Stadion met 2-0 geklop het. Die Chilli Boys het verlede week hulle eerste oorwinning van die seisoen behaal. In die Telkom Knockout het hulle Bloemfontein Celtic met 1-0 ore aangesit. Norman Mapeza, Chippa se breier, het gesê die oorwinning kan sy span ’n hupstoot gee, maar Highlands was weer net te klinies – en dít terwyl Chippa sy kanse verbrou het. Teen Highlands het Chippa wel nie gaan lê. Veral in die tweede helfte het hulle hard probeer, maar hulle moet meer klinies wees om doele aan te teken. Konsentrasie Coach Mapeza het ná die wedstryd gesê: “Ons was on­gelukkig weer nie goed genoeg nie. “Ons het kanse gehad, maar dit nie benut nie.” Die breier dink ook op die verdediging was die konsentrasie nie na wense nie. “Ons sal moet gefokus bly as ons enige kans wil hê om relegasie vry te spring.” Die uitslag is wonderlik vir Highlands, wat nou in die vierde plek is. Ná nege wedstryde het die Chilli Boys net hulle plek onderaan die log (16de) verstewig. Die Chilli Boys moet nou regmaak om Kaizer Chiefs, die voorloper in die Premierliga, te verwelkom. Chippa sal op 6 November in die Nelson Mandelabaai Stadion kyk of hy sy eerste oorwinning kan behaal.