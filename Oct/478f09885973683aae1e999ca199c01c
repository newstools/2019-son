’N MATRIKULANT van die Strand is amper deur gangsterism ingesluk, maar nou is hy sy skoolmaats se rolmodel. Jacques Muller (18) is dié week by die Sekondêre Skool Strand se valedictory (afskeid) met die hoogste eer gehuldig toe hy die skoolhoof se toekenning ontvang het. Muller sê die oomblik was so groot, hy het voor almal by die geleentheid in trane uitgebars. Die jong man wat eens op ’n tyd by die skool en in sy gemeenskap as ’n moeilikheid­maker bekend was, vertel hy het destyds weens nood die verkeerde uitweg gekies.z “Ek en my broer het sonder ’n pa by my ma grootgeword. Dinge was nie maklik nie. Ek het toe besluit om my eie way te kyk,” vertel hy. Hy was bakleierig en het baie gedros. As hy by die skool was, het hy die ander kinders geboelie. Muller sê hy het tot sy sinne gekom toe hy in gr. 10 sy beste vriend se antie ontmoet het. Dié tannie het hom en sy broertjie ingeneem. Sy was ten tyde van Son se onderhoud in die hospitaal. Neil Hendricks, Muller se klasonderwyser vanaf gr. 6, vertel baie van die leerders word deur verskeie uitdagings in die gesig gestaar. “Toe Jacques by ons begin het, was hy nie akademies baie sterk nie, maar hy was van die begin af sterk in skole-atletiek,” sê Hendricks. Muller se onderwysers het sy talent verder gebrei en hy het ook begin uitblink in sy skoolwerk. “Sy houding teenoor skoolmaats en onderwysers het verander. Hy het ’n inspirasie vir elke leerder geword. Hy’t groot respek vir opvoerders en leerders,” sê Hendricks. Muller het ook die toekenning vir die sportman van die jaar ontvang. Verwerf In 2017 het hy die trofee vir interskole-landloop gelig. Laas jaar het hy die vierde plek in die interskole-kam­pioenskapstoernooi behaal. En vanjaar het Muller Westelike Provinsie-kleure in atletiek verwerf. Die hoof se toekenning gaan elke jaar aan die leerder wat die grootste impak gemaak het. Dié leerder moet akademies sterk, betrokke by buitemuurse projekte en aktiwiteite, en ’n voorbeeld vir ander wees. Toe hy sy toekenning moes ontvang, het hy gevra of hy iets kan sê. Maar hy is oorval deur emosies en het ál die gaste in trane gehad. Muller wil ’n brandweerman word. Sy boodskap aan die jeug is: “As ek my lewe kon verander, kan enigeen. Alles is moontlik met God.” 