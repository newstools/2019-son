LADISMITH. – Hulle treur oor hulle “hondekinders”. Volgens Elvin van Wyngaardt en Margot Jansen was hulle honde goed versorg en daar was geen rede waarom die Karoo Animal Protection Society­ (Kaps) die diere van hulle moes wegneem nie. Elvin vertel: “Die een hond se loopdraad het gebreek. Margot het toe die twee honde voorlopig aan een draad vasgemaak totdat ek uit die werk gekom het.” Margot sê: “Kaps het toe in daai tyd hier aangekom en ’n stuk papier gewys, maar dit nooit aan my getoon om te lees nie.” Hulle honde is toe na die Oudtshoorn-skut geneem. Son het betroubaar verneem die diere het in ’n goeie kondisie by die skut aangekom. Hulle kon dus nie weggevat word oor hoe hulle gelyk het nie. “Ons bid nog elke dag dat ons honde aan ons teruggegee sal word, want ons het regtig ’n hegte band met hulle,” vertel die twee. Colette Teale van Kaps verduidelik: “Die mense is gewaarsku oor die twee honde wat lank met kettings aan penne vasgemaak gestaan het en baie skraal was. “Foto’s is geneem van die aanhouding. Daar was ook nie water nie. “Daar moes uiteindelik ’n hofbevel verkry word. “Nadat hulle ons in kennis gestel het, sou iemand gaan inspeksie doen en as alles reg is, dan kon hulle die honde by die skut gaan haal. “Hulle het niks gedoen nie en ná drie weke in die skut verloor hulle die honde.” Volgens Van Wyngaardt het hy betroubaar verneem dat die honde nie uitgesit is nie. “Nou, waar is ons honde nou?” vra hy. Son het Teale twee keer ge-epos oor waar die honde is, maar sy het nie daarop gereageer nie.