NOU is die beste tyd om kaartjies vir die vierde Jazz on the RiverBanks-jol te koop. Grant Johnson, organiseerder van dié jaarlikse event, sê early bird-kaartjies vir dié gewilde jazzfees is reeds ’n rukkie te koop. Early bird-kaartjies is beskikbaar teen ’n afslagprys van R100 vir volwassenes en R50 vir kinders tussen 6 en 12. Daar is nog net 200 van dié kaartjies beskikbaar. Daar was 1 500 early bird tick­ets te koop. Meer as 1 300 van hulle is egter al verkoop! So, jy sal maar moet gou spring as jy van die goedkoop kaartjies in die hande wil kry. As die laaste 200 early bird-kaartjies uitverkoop is, sal jy R150 vir volwassenes en R80 vir kinders vir ’n gewone kaartjie moet betaal. Die kaartjies is by Compu­ticket en enige Shoprite of Checkers te koop. Die fees vind op 15 Desember by die arboretum langs die Bergrivier in die Paarl plaas. Johnson sê hulle gaan vanjaar ’n hele paar nuwe aktiwiteite by die fees voeg, onder meer ’n wynproe-afdeling en ’n speelarea vir kinders. Jy is natuurlik baie welkom om jou eie piekniekmandjie, gazebo en kampstoele saam te bring. Daar sal braaigeriewe en natuurlik kosstal­letjies wees vir diegene wat net agteroor wil sit en op die dag die pragtige jazz-klanke wil geniet. Die line-up vir die fees word vroeg volgende maand aangekondig.