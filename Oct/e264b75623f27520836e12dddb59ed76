MAANDAGOGGEND het vir treinpendelaars op Metrorail se noordelike lyn met aansienlike vertragings begin. Die Strandlyn is vroegoggend tussen Kuilsrivier en Strand opgeskort, toe oorhoofse kabels van 268meter tussen Bellville en Kuilsrivier gesteel is. Riana Scott, woordvoerder van Metrorail sê: “Daar is Sondagnag 268 meter kabels tussen Kuilsrivier en Bellville naby die R300-brug gesteel." Vroegmiddag was die tegniese spanne nog besig met herstelwerk. Die impak van die kabeldiefstal het daartoe gelei dat Muldersvlei-treine via Kraaifontein herlei moes word. Talle pendelaars moes ook van alternatiewe Vervoer gebruik maak. Die lyn is intussen herstel en teen 15h00 het beide die Strand en Muldersvlei-treine weer hul normale roetes beweeg.