TOKIO. – Die Bokke het hulle laaste vier toetse teen Wallis verloor. Maar volgens Rassie Erasmus moet daar nie te veel in dié uitslae gelees word nie. Suid-Afrika kom Sondag in Yokohama in ’n halfeindstryd van rugby se World Cup teen die Rooi Drake te staan. Wallis het Frankryk net-net met 21-20 in die een kwarteindstryd uitoorlê. In Suid-Afrika se kwarteind het Erasmus se Bokke Japan met 26-3 afgestof. Warren Gatland (afrigter) se span is tans derde op die wêreldranglys met die Bokke in die vierde plek. Suid-Afrika het in Junie laas jaar in Washington, DC teen Wallis vasgeval. In die laaste game van die jaar aan die einde van die seisoen in Cardiff het hulle weer verloor. Erasmus sê hieroor: “Ons moes laas jaar in Junie ons groep split met ’n B-span wat Washington toe gereis het om Wallis aan te durf. “Die A-span het in Suid-Afrika agtergebly om teen Engeland te speel. Nederlae “Dié game was ook buite die internasionale venster en geeneen van ons spelers wat oorsee gesetel is, was beskikbaar vir die wedstryd nie.” In die vorige twee nederlae teen Wallis was Heyneke Meyer en Allister Coetzee onderskeidelik die coaches van die Bokke. “Dit sal die eerste keer wees dat ek teen Wallis coach wanneer al die spelers beskikbaar is om gekies te word. “Wallis is ’n baie goeie span met ’n afrigtingspan van gehalte. Dit gaan beslis ’n groot uitdaging vir ons wees,” waarsku Erasmus.