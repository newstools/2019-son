TWAALF jaar ná die wrede moord en verkragting op 'n vrou van Stellenbosch, is Andrew Jordaan tot lewenslange tronkstraf gevonnis. Jordaan is op 9 Mei reeds skuldig bevind aan die verkragting en moord van Felicity Cilliers (31). Regter Lister Nuku het in sy uitspraak in die Kaapse hooggeregshof gesê Jordaan het nie enige berou vir sy dade getoon of vir die familie verskoning gevra nie. "Die beskuldigde het nie net haar waardigheid en privaatheid geskend deur haar te verkrag nie, maar het haar ook sonder rede koelbloedig vermoor. Die misdaad is grusaam en sy optrede kan net as gevoelloos beskryf word," het Nuku gesê. Cilliers se liggaam is in 2007, vier dae ná haar moord, gevind. 'n Klip is op haar kop gegooi. Jordaan, 'n familievriend, is laas jaar, meer as 10 jaar na haar dood, in Ladysmith gearresteer. Hy is later met DNS-bewyse met die misdaad verbind. - News24