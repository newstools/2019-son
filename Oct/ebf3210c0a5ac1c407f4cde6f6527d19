GENNADY Golovkin, wat ook as Triple G bekend is, het ’n brutale geveg om die IBF en IBO se middelgewigtitel Saterdagaand in Madison Square Garden in New York net-net gewen. Die superster van Kazakstan het die meeste slae nóg in sy loopbaan gekry nadat Sergiy Derevyanchenko van die Oekraïne hom ronde vir ronde met mening en aggressie aangevat het. Golovkin was daarop uit om ’n statement te maak nadat hy ’n jaar uit die kryt was, maar die geveg het toe nie verloop soos wat hy gehoop het nie. Volgens die beoordelaars Eric Marlinski en Kevin Morgan was Golovkin met 115-111 aan die wenkant. Die derde beoordelaar, Frank Lombardi, het die geveg met ’n skrale 114-113 aan Golovkin toegeken. ’n Groot aantal toeskouers was nie met dié uitslag tevrede nie. Derevyanchenko (33) is ’n vegter soos min. Albei sy oë is dik geslaan, maar hy het gewys hy staan nie ’n tree terug vir die 37-jarige Golovkin nie. “Die geveg was ’n groot ondervinding vir my. “Ek sal net eenvoudig harder moet werk en meer op boks fokus,” het Golovkin aan The Guardian gesê.