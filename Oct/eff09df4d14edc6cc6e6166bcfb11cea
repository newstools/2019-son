DIE ander slagoffers wat ook al ontvoer was, moet help om die misdaadsindikaat te ontbloot wat stinkryk sakemanne ontvoer. Dit is die mening van Hanif Loonat, ’n aktivis teen misdaad, oor Noor Mohammad Karriem (64) wat al langer as ’n week gelede ontvoer is. Gewapende mans het karriem buite sy besigheid in Christian Avenue in Epping ontvoer. Hulle het hom hardhandig in ’n motor gestop en hy is nooit weer daarna gesien nie. Volgens Loonat vermoed hulle dit is dieselfde sindikaat wat al voorheen verskeie sakemanne in die Kaap ontvoer het. Loonat sê: “Die ander sakemanne wat voorheen ontvoer was, kan moontlik die polisie help in die ondersoek. “Hulle kan miskien inligting hê wat die polisie in hulle ondersoek kan gebruik om die skuldiges vas te trek.” Oorrompel Karriem se familie het nog nie ’n persverklaring uitgereik nie, maar hulle hoop en bid vir sy veilige terugkeer. Die nuutste ontvoering van die Kaapse sakeman volg nadat Liyaqat Parker (65) van Parow in Julie 2018 ook by sy besigheid, Foodprop Group, ontvoer is. Gewapende mans het hom oorrompel. Hy is later vrygelaat, maar daar kon nie bevestig word of sy familie ’n losprys betaal het nie. Nog ’n sakeman, Sadeck Zhaun Ahmed (71), is in Julie 2017 ontvoer. Dieselfde modus operandi is gebruik. Ahmed is ook later veilig met sy familie herenig.