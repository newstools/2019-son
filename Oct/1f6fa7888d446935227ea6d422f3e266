TOKIO. – Hy is waarskynlik die kleinste speler in by die World Cup, maar is ongetwyfeld tot dusver die speler van die toernooi hier in Japan. Cheslin Kolbe, die vlugvoetige vleueltjie van Suid-Afrika, staan maar 1,71 m in sy sokkies en weeg ’n skamele 80 kg. Die boorling van Kraaifontein in die Kaap het sover die grootste impak van ál die spelers op die wêreld se grootste rugbyskouspel gemaak. Hy het reeds in die Springbokke se eerste game teen die All Blacks gewys wat hy kan doen. Sy vertoning op die dag was beslis besonders. Die 25-jarige Bok het gewys hoe gevaarlik hy is deur die gedugte All Blacks behoorlik te laat bontstaan elke keer dat hy die bal gekry het. Gevang In daai eerste game is Beauden Barrett, die All Blacks se veelsydige agterspeler, as die man of the match aangewys. Die speler wat deurgaans die oog gevang het, was die dinamiese losvoorspeler Ardie Savea. Hy is nie net verwoestend met die bal in die hand nie, maar spog ook met die spoed van ’n vleuel. Savea se inklimspel en werkverrigting is iets wat hom een van die mees gevreesde spelers in die World Cup maak. Maro Itoje, slot van Engeland, is ook een van die spelers wat tot dusver die oog gevang het met sy intelligente spel. Itoje is ’n regte werkesel in die Rose se enjinkamer. Die 24-jarige het ook die vermoë om met ’n oomblik van briljantheid vorendag te kom wat die gang van ’n game kan verander. Dit maak van Itoje ’n uiters merkwaardige speler. Ierland se groot sterk punt is sy gestruktureerde spel. En niemand speel ’n groter rol in sy vermoë om sy wedstrydplan uit te voer as die skrumskakel Conor Murray nie. Sy vermoë om die spel van agter die oond te bestuur, is ongeëwenaard in wêreldrugby. En as hy die dag op sy stukke is, sal Ierland nie maklik geklop word nie. X-faktor Wat van die ander spanne betref wat by die uitkloprondes betrokke gaan wees, kan ’n speler soos Australië se opwindende nuwe heelagter, Jordan Petaia (19 jaar oud), ’n surprise package wees. Frankryk se groot senter Virimi Vakatawa, die opwindende drieëvraat van Japan, Kotaro Matsushima, en die bedrieglike Liam Williams van Wallis is almal spelers met die X-faktor. Hulle kan nog ’n groot impak op die rugbyskouspel hê.