DIE stigter van die projek Safer Sportfields sê meer moet gedoen word om veiligheid by sportgeleenthede te bevorder. Volgens Shahied Isaacs het hy al deur die jare gesien hoe spelers op die rugby- en sokkerveld beserings opdoen en daar is selde noodhulp of opgeleide paramedici langs die veld. Isaacs sê: “Ek het vier jaar gelede die projek Safer Sportfields begin waar afrigters in basiese noodhulp opgelei word. “Die kursus word deur ’n geakkrediteerde firma aangebied. Simptome “Die afrigters word geleer hoe om CPR toe te pas ingeval ’n speler op die veld inmekaarsak en bewusteloos is. “Hulle kyk ook uit vir tekens en simptome as daar beserings opgedoen word sodat hulle weet wat om te doen. “Tot dusver het sowat 150 afrigters van verskillende sportsoorte al aan die kursus deelgeneem. “Veral waar kontaksport gespeel word, is dit belangrik dat noodhulp beskikbaar is. “Kopbeserings kom veral op sportvelde voor en dan is daar nie paramedici om die beseerdes te help nie.” Gesukkel PJ Williams, adjunk-voorsitter van die Mitchells Plain Local Football Association, sê: “Daar was nie noodhulp op die veld toe Wagiet (sien berig hiernaas) sterf nie. Ons maak gewoonlik gebruik van die brandweerstasie se dienste omdat dit so naby die veld is. “Daar is omtrent 10 minute op die veld probeer om hom by te bring en daarna is hy na die brandweerstasie geneem. “Paramedici daar het amper ’n uur gesukkel om hom by te bring sonder enige sukses. “Daar word vermoed die seun het aan ’n hartaanval beswyk. “Ons het uit ons foute geleer en sal in die toekoms gesertifiseerde noodhulpbeamptes op die veld hê.” Volgens Charlotte Powell, woordvoerder van die Stad se afdeling rampbestuur, moet die organiseerders van enige sporttoernooi of wedstryd sorg dat noodhulpbeamptes of paramedici langs die veld is.