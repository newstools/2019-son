DIE Oos-Kaapse Tweede Liga-sokkerspan Tornado, wat sy voorsitter vroeër vanjaar in ’n skietvoorval verloor het, gaan nie langer in die liga deelneem nie. Isaac Klaas, Oos-Kaapse Safa-woordvoerder, het bevestig dié eens gevaarlike span gaan nie verder dié seisoen in die liga speel nie. Dit volg nadat Tornado reeds vyf wedstryde gespeel het waarvan hy twee gewen en in drie stryde verloor het. “Dit is slegte nuus vir Oos-Kaapse sokker, veral vir so ’n goed ondersteunde span. Die span het finansiële redes aangevoer vir sy onttrekking uit die liga,” het Klaas gesê. Siphiwo “Mawawa” Nyobo, die Tornado-voorsitter, is in Maart vanjaar ná ’n Tweede Liga-stryd net buite die North End Stadium in Oos-Londen geskiet. Hoewel Tornado in daardie stadium goed op dreef was en wel die Oos-Kaapse liga-titel gewen het, kon hy in die Nasionale Uitspeelkompetisie nie verder vorder nie. Sonder sy voorsitter, wat vir die meeste van die klub se finansies gesorg het, het dinge reeds droewig gelyk ná die uitspeeltoernooi. Die Tornado-breier, die voormalige Chippa doelwagter Tshepo Motsoeneng, het ook kort daarna besluit om eerder die pad te vat. Volgens Safa sal hy eers aan die einde van die seisoen besluit wat met Tornado se plek gebeur. Dit is moontlik dat een bykomende span van die Derde Liga die kans kan kry om dié plek te vat.