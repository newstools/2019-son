VELDDRIF. – Inwoners in dié Weskusdorpie sê hulle sit in die donker weens koopkrag wat ongelooflik duur is. Sowat 250 mense van die Noordhoek-gebied het gister na die Bergrivier-munisipaliteit se geboue gemarch. Hulle moan oor swak dienslewering, veral die prys van elektrisiteit wat in die laaste maande die hoogte ingeskiet het. Die inwoners eis ook dat die munisipaliteit ophou om hulle krag en water af te sit en dat behuisingsubsidies regverdig toegestaan word. ’n Inwoner van die Gauteng-woonbuurt, Nonkqubela Mphizwana, sê: “Ons kry min krag vir hoër bedrae. “As jy vir R50 koop, kan jy maklik net één unit krag kry. “Moenie eens praat van R10 se krag nie, want jy kry minder as ’n unit as jy R10 se krag koop. Ek weet nie wat dink die munisipaliteit van ons as hy vir ons só min krag gee nie. “Hoe moet ons ligte aan bly en hoe moet ons kos maak?” Sy sê hulle sit in die donker, want die krag hou nie. Gasstowe Nog ’n inwoner, Nelisiwe Notshikila, het aan Son haar betaalstrokies vir koopkrag gewys. Luidens dié slips kry sy 4,30 kWh vir R100, 2,10 kWh vir R50, en net 1,3 kWh vir R30. Sy sê: “Ons kan nie eens kos kook met dié krag nie, want dit hou skaars deur die nag. Ons gebruik die krag net om die ligte aan te hou. “Ons moet gasstowe of lampolie-stowe gebruik om kos te maak, anders moet ons vuur buite maak as ons wil eet.” Xolani Tshetu, EFF-voorsitter in die streek, sê hulle het die march gereël nadat die inwoners by hulle gekla het oor hoe die munisipaliteit hulle uitbuit. Die uitvoerende burgemeester, Ray van Rooy, het gisteroggend aan die betogers gesê daar sal binne sewe dae skriftelik op hulle kwessies gereageer word. Son het hom ook uitgevra oor die hoë prys van koopkrag. Van Rooy sê as inwoners agterstallige munisipale reke­ninge het, word dié skuld van die koopkrag-geld afgetrek. Hy sê: “Ons sny nie mense se water af wie se rekeninge agterstallig is nie, maar mense moet betaal vir alles wat hulle kry. Dis deel van ons kredietbeleid om van die agterstallige geld van die koopkrag af te trek. “Ons kon nie meer aangaan sonder dat mense vir dienste betaal nie. Die munisipaliteit se skuld staan op R118 miljoen in die hele munisipale­ gebied Bergrivier. “Mense wat nie kan bekostig om vir munisipale dienste te betaal nie, kan om ’n deernistoelae aansoek doen. “As jy minder as R4 800 per maand verdien, kry jy outomaties deernis en jou agterstallige bedrag word geskrap.”