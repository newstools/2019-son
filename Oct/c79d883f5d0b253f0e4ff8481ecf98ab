JODI Fredericks (23) van Belhar is Woensdagaand as die 2019-wenner van die GrandWest Open Mic Jazz-sangkompetisie aangewys. Sy studeer tans musiek aan die Universiteit van Kaapstad. Dit is die vierde keer dat sy deelneem en die tweede keer dat sy as ’n finalis gekies is. Jodi het tawwe kompetisie van Damian Roos, Caitlin Farmer, Leah Adams en Kyle Petersen gehad. Sy het ook die crowd favourite, Tracey Carter, geklop om die titel. Jodi vertel: “Ek is baie moeg en baie opgewonde, gelukkig en ge­seënd om die titel te wen. “Die kompetisie was tough en die mededeelnemers amazing, maar ek het aangekap en op my beste gesing.” Bev Scott-Brown, stigter en vervaardiger van Open Mic, vertel: “Die kompetisie was taai. Hoewel daar crowd favourites was, het die judges besluit op tegniese vaardighede.” In die jazz-genre is die gebruik van die “Scat”-sangvorm belangrik. Die kompetisie is vir die 11de jaar aangebied deur GrandWest.