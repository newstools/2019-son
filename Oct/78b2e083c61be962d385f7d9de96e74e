CALITZDORP. – Van die slagoffers van die kliniekbrand in Augustus wat daarna in die plaaslike stadsaal gehuisves is, is glo uitgesit. Een inwoner, Nashri Wewers, het erg gal afgegaan. “Ons het in die ou stadsaal gebly, toe kom sê Reggie Timmie van die munisipaliteit ons moet uit. Waarheen? “Hy weet dan ons het alles verloor in die brand. “Ons het dan nie eens ’n hokkie gehad nie, nou wil hy kom sê ons het briewe gekry dat ons moes leegmaak.” Maar volgens Timmie, munisipale kantoorhoof, was hy baie simpatiek met die slagoffers en kon hulle nie langer daar bly nie omdat dit net ’n tydelike maatreël was. Die groep is hervestig na die perseel waar die brand was. Volgens Wewers was hulle nie tuis toe hulle goed uit die stadsaal verwyder is nie. Nadia Conradie, ook ’n inwoner, sê: “Kyk hoe lyk ons klere. Ons kos is sommer net so uitgegooi. “Die visolie het op ons klere uitgeloop en dis nie eens ordentlik uitgedra nie. Eers die brand, nou nog ’n uitsmytery ook?” Timmie sê: “Ons het hulle nie uitgesit nie. Ons het ’n ooreenkoms gehad dat hulle net vir ’n tyd in die stadsaal kon bly. “Wewers was dan nie eens ’n slagoffer nie.” Timmie meen die klaers is ondankbaar, want hulle is ook van boumateriaal, ID-dokumente en geld voorsien.