DRIE polisiebeamptes in die Oos-Kaap is sedert die begin van Oktober vermoor. Kol. Brenda Muridili, nasionale polisiewoordvoerder, sê die beamptes was almal van diens af toe hulle afgemaai is. In die jongste voorval is die lyk van die 47-jarige kapt. Mzikayise Kelemane Maandag gevind. ’n Gemeenskapslid het dié ontdekking in die veld langs die Addo-pad buite die Baai gedoen. “Die kaptein is in sy bakkie gevind met ’n koeëlwond aan sy kop.” Kelemane was verbonde aan die misdaadintelligensie-eenheid in die Baai. Sy vrou het hom Sondag – die dag voordat sy lyk gevind is – as vermis aangemeld. In nog ’n voorval is konst. Thobani Sitolo (34) Saterdag doodgeskiet. Hy was ’n beampte verbonde aan Mthatha ­se eenheid vir openbare orde. Hy is geskiet deur verdagtes wat glo besig was om ’n vriend se kar te steel. Die eerste voorval was op 1 Oktober, toe verdagtes in ’n bakkie sers. Pathiswa Mhlola, ’n vroulike polisiebeampte, se motor geblokkeer en haar geskiet het. Mhlola het met ’n familielid van haar werkplek in die Libode-polisiestasie gery toe die voorval plaasgevind het. Sy het Maandag in die hospitaal aan haar wonde beswyk. Die motief agter die drie moorde is nog onbekend en geen arrestasies is uitgevoer nie.