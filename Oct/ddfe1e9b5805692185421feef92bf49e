SY’T eers beweer die lang­verwagte raadsvergadering van die Nelson Mandelabaai Munisipaliteit is op kort kennisgewing gekanselleer “op advies van die polisie”. Nadat die polisie se provinsiale kommissaris egter laat weet het dit is glad nie die geval nie, het die speaker, Buyelwa Mafaya (ANC), vinnig haar tune verander. Tóé sê sy die eerste boodskap oor die meeting wat gekanselleer is, was ’n fout. Beplan Sy sê toe ook sy’t met die munisipaliteit se direktoraat vir veiligheid vergader oor veiligheidskwessies en dreigemente wat voor die meet­ing ontvang is. Die eerste verklaring gister oor die meeting wat deur ’n munisipale woordvoerder namens Mafaya uitgestuur is, lui: “Let asseblief daarop dat die spesiale sowel as die normale raadsvergadering wat vir 17 Oktober 2019 beplan is, gekanselleer is tot nader kennisgewing. “Dit is volgens advies wat van die SAPD ontvang is oor ’n hoësekuriteit-risiko wat met die vergadering verbind word.” Later het die woordvoerder weer ’n verklaring uitgestuur wat lui daar is dreigemente teen raadslede gemaak. “Ons het dit gedoen (die kansellasie) in die belang van die beskerming van die demokratiese prosesse van die raad en ook om ons plig na te kom om die veiligheid van ampsdraers te verseker. “Hoewel ons dreigemente in die verlede ontvang het, het die intensiteit en venyn van dié wat die laaste 24 uur ontvang is, dit nodig gemaak om die besluit in konsultasie met die SAPD te maak. “ ’n Latere datum sal gekommunikeer word wanneer alle nodige sekuriteitsmaatreëls in plek sal wees om die huidige bedreiging die hoof te bied,” aldus Mafaya. Die Oos-Kaapse polisie sing egter ’n ander deuntjie. Lt.genl. Liziwe Ntshinga, provinsiale polisiekommissaris, weerlê enige verklarings wat aandui die vergadering moes gekanselleer word as gevolg van advies wat die SAPD gegee het. Reg “As ’n standaard-bedryfsprosedure monitor die SAPD alle moontlike onstabiele situasies. In dié geval is beplanning gedoen en ons is in gereedheid, aangesien dit die SAPD se mandaat is om wet en orde te handhaaf,” verduidelik Ntshinga. Sy voeg by dis die reg van die geleentheid se organiseerder om so iets af te stel as hulle meen dis onstabiel. “Die SAPD se teenwoordigheid is in ’n waar­nemende hoedanigheid en om die wet en orde te handhaaf. “Ons het aan geen organiseerder voorgestel of geadviseer om die vergadering af te stel of uit te stel nie omdat dit hulle voorreg is om so iets te doen. Ons is steeds in gereedheid,” voeg Ntshinga by. Mafaya het aan Son gesê die verklaring wat die woordvoerder van die munisipaliteit namens haar uitgereik het, is verkeerd. “Die polisie is 150% korrek. Ek het nooit met die SAPD gekonsulteer nie, maar met die Metro se direktoraat vir veiligheid en sekuriteit. “Ek is nie spyt oor my besluit om die raadsvergadering te kanselleer nie. “Dit is my verantwoordelikheid as speaker om seker te maak die raadslede is veilig. “Drie ANC-raadslede en twee raadslede van kleiner politieke partye is gistermiddag (Woensdag) telefonies en by hulle huise gedreig. “(Die gebeure) vanoggend (gisteroggend) is ’n bewys dat dit nie daar veilig sou wees vir ons raadslede nie,” verduidelik Mafaya. Sy voeg by as die opposisiepartye hof toe gaan, is daar bewyse dat dit nie gister veilig was nie. Verskeie partye sou op gister se raadsvergadering ’n mosie van wantroue in die Baaise burgemeester, Mongameli Bobani (UDM), vir sy verwydering ter tafel lê en dit sekondeer. ’n Nuwe hoofbeampte van finansies sou ook gekies word. Opposisiepartye wat wel vir die vergadering opgedaag het – die DA, Cope en ACDP – het gesê die vergadering móés plaasvind. Hulle gaan die saak in die hof verder voer.