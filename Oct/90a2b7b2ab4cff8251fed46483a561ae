TERWYL dit nog besig is om in te sink vir DA-lede, ondersteuners en die res van die land dat Mmusi Maimane as DA-leier bedank het, het hy Donderdagoggend op Twitter aangekondig dat hy ook as DA en parlementslid bedank. Maimane sê: "Ek het onvermoeid gewerk om die projek One SA for All te bou. "Dit was my grootste eer om die mense van Suid-Afrika te dien en ek sal voortgaan om dit te doen." Woensdagaand het hy in sy toespraak genome dat die DA, ondanks sy beste pogings, nie die beste voertuig is om die visie om een Suid-Afrika vir almal te bou, vorentoe te vat nie. Intussen berig Netwerk24 dat Athol Trollip, wie Woensdagaand saam met Maimane as DA-voorsitter bedank het, uit aktiewe politiek uittree. Trollip is na die 2016 munisipale verkiesing as burgemeester van Nelson Mandelabaai verkies. In Augustus 2018 is hy deur 'n mosie van wantroue uitgestem. Voor hy raadslid in die Baai geword het was Trollip 'n lid van die Oos-Kaapse wetgewer en ook by die parlement in die nasionale vergadering. Hy was ook Oos-Kaapse leier van die DA tussen 2002 en 2017. In die jongste verwikkelinge is John Steenhuisen, wie se termyn met die van die parlementêre leier verbind is, ook nie meer hoofsweep nie. Jacques Julius, adjunk-hoofsweep van die DA, sal waarneem. Son verneem ook dat Annelie Lotriet, koukus-voorsitter van die DA, die interim leier sal wees maar hierdie is nog nie bevestig nie. 