DIE Build It O. 13-skoletoernooi wat Saterdag by die Hoërskool Bernadino Heights in Kraaifontein plaasgevind het, is ’n ware weerspieëling van ubuntu. Dis ongelooflik hoe kinders van verskillende agtergronde bymekaar kan kom met ’n gemeenskap­like doelwit – om sport te doen en pret te hê. Dus verdien elk van die leerders van die 16 laerskole in die noordelike voorstede wat aan die toernooi deelgeneem het, ’n pluimpie. Dis veral die wenspan van die Primêre Skool Eagle’s Nest wat nou die grootmenere is nadat hulle die seunstitel verower het. Eagle’s Nest Primêr is die welverdiende kam­pioen in sokker en Imvumelwano Primêr se meisies die kampioen in netbal. Trots Chris Moragemos, een van die eienaars van Build It Cape Gate, reken dis verblydend om die ondersteuning van onnies en ouers te sien. “Kyk, dis ons tweede jaar dat ons by die inisiatief betrokke is en ons is trots daarop om deel uit te maak van die fantastiese projek,” sê Moragemos. “Die toernooi is beslis besig om te groei, want daar is vanjaar groter deelname.” Melissa Stephen, bestuurder van Build It, en haar kollegas het ook uitgehelp met die koördinering en verrigtinge wat ’n sukses was op die dag. Safa CT se president, Bennett Bailey, het ook opgedaag om die semi’s en final eerstehands te ervaar. “Broer, dit was verblydend om die groot turnout te sien toe ek aankom. “Dit help die leerders om op ’n vroeë ouderdom reeds te begin skaaf aan hulle drome,” het Bailey op sy beurt gesê.