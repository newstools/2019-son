WAT gaan nou van die Nelson Mandelabaai Metro (NMBM) word? In die lig van die kansellasie van Donderdag se spesiale raadsvergadering deur die speaker, Buyelwa Mafaya (ANC), het daar ’n klomp vrae ontstaan. In ’n onlangse petisie geteken deur 117 van 120 raadslede, insluitend dié van die DA en ANC, was dié lede ten gunste van die verwydering van die burgemeester, Mongameli Bobani (UDM). Die partye beweer hy doen net wat hy lus kry en maak besluite sonder hulle goedkeuring as die koukus en raad. Donderdag is die vergadering afgestel weens sekuriteitsredes en omdat drie ANC-raadslede en twee raadslede van kleiner partye glo gedreig is. Mafaya het in ’n boodskap vroeg die oggend laat weet die kansellasie volg op aanbeveling van die polisie. Enkele ure later het die polisie se provinsiale kantoor egter laat weet hulle het nooit voorgestel dat die vergadering afgestel moes word nie en dat hulle gereed is. Daar sou ’n wantrouemosie teen Bobani ter tafel gelê word en ’n nuwe hoofbeampte van finansies sou gekies word. Dié hoofbeampte se aanstelling is belangrik, want alle geld van die Metro word deur hom of haar toegewys en goedgekeur. Boonop is daar ’n handjievol vakante direkteursposte in die Metro wat ook gevul moet word. Maar aangesien dit nou ’n “hung council” is, is daar ’n kans dat die provinsiale regering kan ingryp. ’n Hung council beteken geen party het ’n volstrekte meerderheid setels nie. Die departement van samewerkende regering (Cogta) kan ingryp en ’n intervensiespan in die metro ontplooi. Die departement kan ook die munisipaliteit onder administrasie plaas. Dit beteken dat die ANC, wat in die provinsie regeer, oor die metro beheer sal verkry. Sommige partye, soos die UDM en die UF, meen die chaos in die raad en die stad is juis ’n taktiek van die ANC om weer aan bewind te kom nadat hy die metro in 2016 verloor het. In die departement van samewerkende regering se 2018-’19-prestasieplan is daar ’n opgedateerde situasionele analise gedoen van die politieke omgewing ná die 2016 plaaslike verkiesings in verskeie munisipaliteite, insluitend die NMBM. Die plan verduidelik dat dié departement ’n mandaat het en die bewaarder is van die plaaslike regeringsfeer. Die dokument beskryf die tyd ná 2016 se plaaslike verkiesings as ’n “nuwe era van koalisies” in die geskiedenis van plaaslike verkiesings in Suid-Afrika. “Hoewel die proses van die vorm van koalisies in die gees van demokrasie gedoen word, is dit noodsaaklik­ dat die departement die situasie monitor omdat dit allerhande gevolge kan inhou. “Dit sal dienslewering regstreeks kaar, wat kan lei tot konflik tussen partye in die koalisieregering,” lees die prestasieplan. Die plaaslike verkiesing het die gevolg gehad dat 27 munisipaliteite in die land sonder ’n volstrekte meerderheid in die raad sit. Dit sluit die NMBM in. “Soos reeds opgemerk, is koalisies van alle tipes, veral dié wat saamgestel is uit kleiner partye, geneig om inherent onstabiel te wees. “Dit kan ook lei tot wantroue­mosies. “Om ’n proses van bestendige regering in die 2018-’19-boekjaar en daarna te verseker, moet die departement ’n prominente rol speel in die bystaan van rade, veral hung councils.” In Augustus vanjaar het die LUR van Cogta in die Oos-Kaap, Xolile Nqatha, self ’n raadsvergadering bygewoon om oorsig te bied. Aan die media het Nqatha gesê hulle is net daar om toesig oor die verrigtinge te hou. Hy het vroeër daardie maand aan Daily Dispatch gesê daar is twee Oos-Kaapse munisipaliteite wat probleme het – die NMBM en die Buffalo City-metro. “In die Nelson Mandelabaai is dit die regering. “Dit het ineengestort oor die kwessies waarmee die munisipaliteit sukkel – een daarvan is die koalisie-set-up,” het Nqatha aan die publikasie gesê. “In die NMBM werk ons saam met die provinsiale en nasionale tesourie om die munisipaliteit te ondersteun. Hoofsaaklik is dit ’n politieke probleem. “Daar is geen volslae wenner nie en dít kan nie deur die departement opgelos word nie. “Die betrokke politieke partye moet daardie probleem oplos.” Intussen gaan drie opposisiepartye, die DA, Cope en ACDP, hof toe om ’n verklarende bevel of ’n bevelskrif te verkry wat die speaker dwing om ’n nood vergadering te roep. Die opposisie gaan ook ’n beroep op die minister van Cogta, dr. Nkosazana Dlamini-Zuma, en Nqatha­ doen om die raad te ontbind en vars verkiesings in die metro te hou.