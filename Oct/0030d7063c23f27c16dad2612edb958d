KLEIN Jeremiah Ruiters se skouer is beseer toe hy van ’n 1,7 meter hoë tafel geval het. Só het Ameerudien Peters gister in die Kaapse Hooggeregshof getuig. Peters en die 17 maande oue Jeremiah se ma, Abigail Ruiters, staan tereg vir sy moord, asook die mishandeling van sy twee ouer sussies, Kiana en Zara. Peters het op 12 Junie 2017 met Jeremiah opgedaag by die Factreton Kliniek, waar hy dieselfde dag dood verklaar is. Peters het vroeër dié week getuig oor die besering aan die kleintjie se skouer. “Dit was op ’n Maandagmiddag net ná drie-uur dat ek net klaar skoongemaak en begin kos berei het. Ek het vir Jeremiah op die bed gesit met sy speelgoed. “Ek is toe met ’n pot (macaroni) by die main huis in om dit te strain. “Terwyl ek besig was, kon ek vir Jeremiah sien soos ek by die agterdeur uitkyk.” Peters het gesê toe hy weer by die deur uitkyk, sien hy Jeremiah is op die tafel. “Ek het geskreeu: ‘Jere­miah!’ Hy het geskrik en toe van die tafel afgeval en op die vloer beland. “Ek het uitgehardloop om te sien of hy orrait is.” Peters het getuig hy het die kind opgetel, hom styf vasgehou en gecheck of hy enige bruises kon sien, maar daar was niks nie. “Sowat 20 minute later toe sien ek sy skouer is geswel.” Die kleintjie het in die Rooi Kruis Kinderhospitaal beland. “Hulle het hom ’n week daar gehou.” Die saak gaan vandag voort.