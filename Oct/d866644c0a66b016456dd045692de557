BOERE het darem ’n bietjie goeie nuus ontvang op ’n vergadering met hoës van die regering. Die meeting is laas week in Aggeneys in die Namakwa-distrik gehou. Adj.pres. David Mabuza het ’n afvaardiging van landbou-unies en die breë boere-gemeenskap ontmoet. Saam met hom was die minister van landelike ontwikkeling en grondhervorming, Thoko Didiza, en ander senior regeringslui. Die Noord-Kaapse premier, dr. Zamani Saul, en verskeie LUR’e het hulle hier ontvang. Uitgedun Mabuza het aangekondig R30 miljoen gaan onmiddellik beskikbaar gemaak word vir veevoer. Nog geldelike hulp sal later beskikbaar gemaak word. Daar word bereken dat die Noord-Kaap ongeveer 15 500 plase het. Die jare lange droogte belemmer 20 miljoen hektaar landbougrond. Baie boere het al van hulle kuddes drasties uitgedun omdat natuurlike weiding nie meer bestaan nie. Die regering gaan boere help om die produksie van veevoer te verhoog. Ander inisiatiewe sluit in die boor van meer boorgate om die waterkapasiteit van die provinsie te verhoog. Skatryk Daar word ook gekyk na die bespoediging van die uitstaande grondeise van die Khoi-San-groepe, die eerste inheemse inwoners van Suidelike Afrika. Mabuza het onderneem om aandag te gee aan die Handves van die Khoi-San-gemeenskappe en hulle deelname aan die Raad van Tradisionele Leiers. Dr. Patrice Motsepe, ’n skatryk sakeman, het intussen aangekondig dat ’n fonds van miljarde rande gestig gaan word vir veral swart boere. Intussen hoop en bid boere in die Namakwa-streek dat die reën binnekort hier sal val.