DAAR is twee goed waaroor ’n meisie van jongs af droom. Haar troudag en natuurlik die matric ball. Dis dié twee dae waarop hulle soos ’n prinses wil lyk en voel en weet die aandag is op hulle gefokus. Maar imagine dié situasie: Vir 12 jaar van jou lewe het jy hard in die skool gewerk. Jy swot steeds baie hard om steeds die kroon as topleerder te dra. Maar die matriekbal is jou nie beskore nie. Daar is eenvoudig nie geld daarvoor nie... Dis presies Amber Lodewyk (18) se storie. Dié matriekleerder van die Hoërskool Marian in Elsies­rivier sê as sy een wens kon kry, is dit om sukses te behaal. Die sprankelmeisie se verhaal is soos dié van baie ander op die Kaapse Vlakte. ’n Meisie wat graag matriekafskeid toe wil gaan, maar omstandighede keer hulle. Lodewyk bly die afgelope twee weke by die weldoeners Rina Morris (45) en haar man, Damian­ (40). Rina sê sy het van die meisiekind gehoor toe haar seun en sy meisie hulle genader het om Lodewyk te help. “Hulle is vriende met Amber. Amber se ma het afgesterf en sy weet nie waar haar pa is nie. “Sy het by haar ouer sussie gewoon, maar die sussie kon ook nie meer byhou met finansies nie. “My seun het verduidelik dat Amber ’n plek nodig het totdat sy klaar met haar eksamen is.” Rina sê sy en Damian het nie twee keer gedink om haar in te vat nie. Die egpaar vertel hulle het al voor hulle troue besluit om ’n kind aan te neem. Damian sê: “Sy is al soos ’n kind vir ons, ’n dogter wat ons nooit gehad het nie. “Ons wil haar net gelukkig maak, haar die geleentheid gee om ’n dak oor haar kop te hê en ’n veilige hawe.” Damian vertel in 1996 was hy amper in daai selfde bootjie en kon ook nie sy eie matriekafskeid bywoon nie. “Ek weet wat deur haar mind gaan. Jy voel skaam teenoor jou maats. Jy wil ook graag in wees, maar finansies keer jou.” Lodewyk se glimlag is sag soos haar stem. “As ek kon ball toe gaan, sou ek graag iets roois wou dra. Ek wil in ’n wit Mercedes ry met twee swart motor­bikes. “Ek wil soos ’n prinses lyk. Maar ek weet dis dalk nie moontlik nie. Dit sal ek aanvaar, maar ek voel ook ek verdien dit vir al my harde werk.” Sy sê sy is dankbaar vir Damian en Rina. “Hulle het my ingevat toe ek weggegooi is. Ek wil hulle net trots maak en wys dat enige kind wat uit die Kaapse Vlakte kom, dit kan maak.” Sy sê hulle is soos haar fairy godparents. Lodewyk se matriekafskeid is op 5 Desember. Komaan, Son-lesers. Kom ons maak dit vir haar moontlik! Lesers kan Son SMS of Rina by 076 774 5385 bel. 