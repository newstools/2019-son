DIE onskuld van skool is aan die verdwyn. Van volgende jaar af gaan jou kind baie meer en baie vroeër veels te veel van seks weet. Daar heers tans groot ontevredenheid oor die departement van basiese onderrig (DBO) se nuwe omvattende seks-onderrig-kurrikulum wat na verwagting in 2020 vir graad 4 tot 12 gaan inskop. Die inhoud van hierdie kurrikulum gaan menige ouer hope grys hare en ’n stroke of twee besorg. Graadviers sal in groepbesprekings hulle eie en klasmaats se skaamdele moet identifiseer. Kaalfoto’s Graadvyfs sal leer van homoseksuele molestering en seksuele aanranding. Vir graadsesse sal daar gevra word wat hulle dink van die stuur van kaalfoto’s op sosialemediaplatforms soos Whats­App. En wag vir dit: Graad 8-leerders se onnies sal hulle inlig oor wat gebeur in orale, vaginale en anale seks. Die DBO het in Mei vanjaar wal gegooi nadat die Sunday Times oor sy planne berig het. Elijah Mhlanga, ’n woordvoerder van die DBO, het toe gesê graadviers sal op die mees gepaste en sensitiewe wyse geleer word waar babas vandaan kom.