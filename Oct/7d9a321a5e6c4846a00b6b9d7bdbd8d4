TWEE dekades was ’n pa van Bishop Lavis ’n trotse taxi guard. Nou is sy eerbare naam in gedrang, want sý gesig word saam met vermeende selfoondiewe s’n oral in die sosiale media gedeel. Jerome Cloete (38) is laas Dinsdagaand by die taxi-staanplek in Elsies­rivier saam met drie jonges opgetel wat aangekla is van die foondiefstal. Dít volg nadat ’n video van ’n rooftog by die verkeersligte by Halt- en Voortrekkerweg viral gegaan het. In die video kan gesien word hoe ’n man by die verkeerslig doodgerus met sy selfoon in die hand sit. ’n Skelm gryp dan die selfoon en hardloop weg. Die bestuurder spring uit sy kar en dit lyk asof hy die jong agterna wil sit, maar dan sien hy sy kar rol vorentoe omdat die handrem nie op is nie. In die frame kan ’n mens dan ook vir Cloete sien. Hy probeer die bewegende kar stop. Op ’n tweede video hardloop die jong en twee ander saam met hom na ’n taxi wat op die hoek staan. Hulle klim in en Cloete klim dan ook in. Cloete vertel: “Daai plek is ’n hot spot vir sulke goed. Ek was egter nie bewus van enige iets nie. Ek het soos normaalweg customers vir die taxi geroep. “Toe sien ek net hier spring ’n man uit sy kar uit en sy kar het toe beweeg. Ek het getry om die kar te stop. Hy het toe weer ingeklim en weggery. “Later het drie jongens in die van geklim. My driver het gehoot en ek het ingeklim. By die next stop het hulle weer uitgejump.” Cloete sê toe hy later die aand in hegtenis geneem is, is hy geslaan en gemartel, maar hy het nie geweet waaroor dit gaan nie. Hy vertel gister: “Ek is nie aangekla nie en my vingerafdrukke is nie eens geneem nie. Maar daar was ’n polisievrou wat my naam op ’n blaai geskryf het. “Ek moes toe met die blaai vir ’n foto pose.” Hy sê toe iemand Vrydag vir hom die foto wys, was hy geskok. “Ek was net daar klaar gewerk en wou my gesig nêrens wys nie.” Cloete is ’n pa van vier minderjarige kinders, van wie twee ’n tweeling is. “Ek het teruggegaan na die polisie toe, want ek wou my naam skoon hê. “Die polisievrou wat die foto geneem het, het gesê die foto moes nie uitgelek het nie. Sy sal dit fix. Hoe gaan die polisie my naam in ere kan herstel?” Cloete en sy driver, Raynier Baartman (27), sê die lewe van al die drivers en guard­jies op die roete van Bishop Lavis na Parow Centre via Elsiesrivier is permy in gevaar. Cloete sê: “Ons het nie beheer oor wie in die taxi spring nie. “As ons iets sê oor hulle wat nie betaal nie, word ons gedreig.” Cloete oorweeg regstappe teen die polisie. Hy wil ’n saak van naamskending aanhangig maak. Sers. Noloyiso Rwexana, ’n polisiewoordvoerder, het navrae oor die geval na die onafhanklike polisieondersoekdirektoraat (Opod) verwys. Sontaga Seisa, Opod se woordvoerder, was nie gister vir kommentaar beskikbaar nie. 