'N RUSSIESE man dagvaar die tegnologiemaatskappy Apple vir $15 000 (sowat R225 690) omdat 'n iPhone app "hom gay gemaak het". Die man sê in hofstukke, wat hy in Moskou ingedien het, hy het Bitcoin oor sy foon bestel, maar toe 'n ander tipe kriptogeldeenheid, GayCoin, gekry. Sy prokureur, Sapizhat Gusnieva, beskou die saak as ernstig en sê sy klient ly daardeur. Volgens die ou het die kriptogeldeenheid bygekom met 'n nota: "Moenie oordeel totdat jy dit nie probeer het nie." Die ou sê hy kon nie oordeel nie omdat hy dit nog nie probeer het nie en het dieselfde dag homoseksuele verhoudings begin aanknoop. "Ek het nou 'n ou en ek weet nie hoe om dit aan my ouers te verduidelik nie. My lewe sal nooit weer normaal wees nie," het die ou bygevoeg. Hy blameer Apple dat die maatskappy hom tot in homoseksualiteit gemanipuleer het en dat die nuwe veranderinge in sy lewe hom morele en geestelike skade berokken het. - JacarandaFM