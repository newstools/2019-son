‘DIS hoog tyd dat ons as vroue opstaan.” Dis die boodskap wat past. Natasha Fick, ook ’n omroeper van Radio Disa in Parow, wil deel. Fick, wat by die Amazing Grace Ministries aanbid, is aktief betrokke in haar gemeenskap. Haar passie is om kwesbare vroue te help en te bemagtig. “Soos nog nooit vantevore nie het ons mekaar as vroue nodig om saam te staan en te bid vir ons families.” Die vrou met die strelende stem verduidelik sy wil graag hê families moet saam die Here dien. “Jesus is die antwoord vir ons land se probleme en nóú is die tyd om terug te draai na die Here en in oorwinning te stap. Liefde “Ons moet gaan na die vyand se kamp en terugvat wat van ons gesteel is.” Sy vertel haar gunsteling-vers in die Bybel is: Ek wil die Here loof met my hele hart en nie een van sy weldade vergeet nie, want die Here is goed. Fick sê: “Aan sy liefde is daar geen einde nie. Ons is mekaar se wagters. “As vroue opstaan en hande vat, kan ons gemeenskappe beter plekke word. Ons kán die verskil wees.” Sy sê dit maak nie saak hoe donker die omstandighede is nie, God is nog in beheer en op die regte tyd en plek sal Hy die uitkoms stuur.