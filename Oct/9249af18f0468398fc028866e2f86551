DIE indrukwekkende Bloodhound-kar het in die stowwerige Noord-Kaap geland. Dis die Bloodhound LSR-landspoedrekordkar, die wêreld se vinnigste kar. Hy gaan gebruik word om die landspoedrekord op die toetsterrein by Hakskeenpan in die Kalahari te verbeter. Dit sal waarskynlik oor ’n jaar hier gedoen kan word. Maandag het die Noord-Kaapse premier, Zamani Saul, amptelik die koms van die supersoniese kar hier geloods en onthul. Hy is vergesel van ses lede van die uitvoerende raad, asook die provinsiale kommissaris van polisie, lt.genl. Risimati Peter Shivuri. Die uitvoerende hoof van die Bloodhound-projek, Ian Warhurst, was ook by die verrigtinge. Toerisme Saul was baie opgewonde omdat die Noord-Kaap geskik bevind is om dié ambisieuse projek aan te bied. “Ons is gereed vir die wêreldrekord. Hierdie soort projek gaan vir ons baie werkgeleenthede skep, veral ten opsigte van toerisme.” Hy het ook die vele werkers geloof wat sowat 16 000 ton klippies van die ry-oppervlakte van die pan moes verwyder­. Aanvanklik sal daar probeer word om teen ’n moewiese spoed van 800 km/h te jaag. Dis alles om die remvermoë, ensovoorts, van die kar te toets. Uiteindelik sal die legendariese Andy Green probeer om teen ’n stink spoed van 1 609 km/h te jaag. Die huidige wêreldrekord is 1 228 km/h (in 1997 deur Green opgestel). Die Bloodhound het alu­miniumwiele en word deur middel van ’n kragtige jet-enjin aangedryf. Die projek het sowat 10 jaar gelede beslag gekry en kos etlike miljoene rande. Die Kalahari sal beslis nooit weer dieselfde wees nie!