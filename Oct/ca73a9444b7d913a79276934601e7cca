TWEE gemeenskappe is haaks oor een skool. Die gemeenskap van Silversands in Kuilsrivier is gekant teen ’n tydelike skool wat in hulle gemeenskap vir Xhosa-leerders van die Hoër­skool Fairdale gebou is. Honderde Xhosa-leerders het gisteroggend by die skool opgedaag wat nog nie in gebruik is nie. Daar is nog nie toilet­geriewe, water of krag by die skool aangelê nie. Die hulp van die polisie is ingeroep om te keer dat die leerders die tydelike skool beset. Leerders van die Hoërskool Fairdale deel sedert die begin van die jaar ’n gebou met die Laerskool Nalikamva in Mfuleni. Die hoërskoolleerders se klasse begin wanneer die laerskool uit is. Volgens Bongani Siko, ’n lid van Fairdale se skool­beheerliggaam, is die situasie baie ernstig. Siko sê: “Die tydelike skool sou in Julie oopgemaak het. “Daarna is dit na 1 Oktober verskuif en nou is dit weer die probleem van die gebrek aan geriewe by die skool. “Die situasie het ’n negatiewe uitwerking op die leerders se uitslae. Van hulle het nie genoeg tyd vir klasse nie.” Edmond Dumalisile, voorsitter van die Mfuleni Education Forum, sê: “Ons het verskeie vergaderings met die departement gehad en hulle het nie Silversands se inwoners ingelig oor die skool nie. “Die skool is veronderstel om tydelik te wees vir die drie jaar totdat ’n ander skool vir die leerders van Fairdale gebou word.” Omgekrapte inwoners van Silversands kla die tydelike skool vir die 400 leerders van gr. 8 tot gr. 10 is hopeloos te klein. Volgens Angeline Hendrick, ’n inwoner van Silversands, is die tydelike skool beslis nie groot genoeg om albei gemeenskappe se leerders te huisves nie. Nog ’n inwoner, Teresa Heckrath, sê: “Ons kinders van Silversands benodig ook ’n hoërskool. “As daar een in die gebied open, moet die leerders van Silversands eerste voorkeur kry.” Elize Coetzee sê: “Ons is ingelig dat dit ’n Xhosa-medium-skool gaan wees. Die skool moet albei gemeenskappe baat en nie net die een nie.” Volgens Bronagh Hammond, woordvoerder van die departement van onderwys, is hulle daarvan bewus dat daar nie water, krag en toiletgeriewe by die skool is nie. Hammond sê: “Die Stad Kaapstad moet sorg vir die geriewe by die skool. “Die skool se beheerliggaam het verlede week aangedui hulle wil by die skool intrek sonder die nodige geriewe. “Die skoolbeheerliggaam het tydelike kragopwekkers en mobiele toiletgeriewe aangevra totdat die Stad Kaapstad die nodige geriewe by die skool aangebring het.” Die departement het ’n dringende vergadering met albei gemeenskappe vir vandag gereël om ’n oplossing te vind.