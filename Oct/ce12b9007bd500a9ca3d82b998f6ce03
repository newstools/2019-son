Besorgde inwoner van die Helderberg skryf: Alan Winde, premier van die Wes-Kaap, die spandering van R1 miljard op sekuriteit in die Kaapse metropool is net ’n mors van geld. Dit lyk my met die nuwe veiligheidsplan van die premier wil hy die Kaap soos ’n president regeer. Dit is ’n skande dat die premier nie kan sien wat die grootste oorsprong van misdaad is nie. Daardie miljard rand kan op ander gebiede spandeer word om misdaad die nekslag toe te dien – deur armoede aan te spreek. Indien sy amptenare nie kundigheid het nie, is daar hope sielkundiges wat hom kan adviseer. Die grootste probleem wat misdaad aanvuur, is die maatskaplike omstandighede waaronder die gemeenskappe van die Kaapse Vlakte en die Helderberg hulle bevind. Premier, jy kan die grootste polisiemag hê, maar as die mense nie huise het nie en honger is, sal jy nooit misdaad kan stopsit nie. Gebruik daai geld om die mense se geriewe soos sportvelde op te knap. Sport is een van die dinge wat misdaad onder die jong mense kan bekamp. In die Strand het ons twee rugbyvelde wat al jare lyk soos die hond se gat. Die plaaslike DA-regering en provinsiaal doen niks om dit te verbeter nie. Hier is ook ’n stink sloot wat vir asmalyers ’n groot kopseer is. ’n Klomp skoolkinders het al maagkoors opgedoen van in die vuil water speel, maar dit is nie vir jou ’n prioriteit nie omdat jou mense nie hier woon nie. Wat van behuising? In Broadlands Park, wat uit net Hop-huise bestaan, het elke erf nog drie wendy­huise op en daar is tot 12 mense in ’n Hop-huis. Ek hoop die nasionale regering stop die vermorsing van geld in die Wes-Kaap.