TWAALF jaar ná die wrede moord op en verkragting van Felicity Cilliers is haar moordenaar, Andrew Jordaan, uiteindelik tot lewenslange tronkstraf gevonnis. Die hof het gehoor dat Jordaan ’n weerlose Cilliers (31) doodgemaak het wat hom nooit provoke het nie. Verder het sy optrede getoon dat dit ’n moord met voorbedagte rade was omdat hy die oorledene na ’n afgesonderde gebied geneem en haar waardigheid en privaatheid geskend het. Jordaan het Cilliers 12 jaar ge­lede naby Longlands in Vlottenburg, Stellenbosch, verkrag en vermoor. Die staat het in die verhoor aangevoer dat Jordaan van 26 tot 30 Mei 2007 doelbewus onwettige seksdade met Cilliers gepleeg het. Cilliers is ook gewurg en met ’n klip of soortgelyke voorwerp oor die kop geslaan. Jordaan se DNS het hom met die voorval verbind. Hy het vandat die verhoor begin het, onskuldig gepleit. Regter Lister Nuku van die Kaapse hooggeregshof het hom egter op 9 Mei vanjaar skuldig bevind. Nuku het in sy uitspraak gesê as gevolg van die DNS-bewyse is hy oortuig die beskuldigde is die culprit in die saak. Vir Cilliers se familie was dit ’n baie lang en emosionele pad wat hulle gestap het om geregtigheid te kry vir hulle geliefde suster en dogter. Vir Cilliers se pa, Johannes Cilliers, het die mystery rondom sy dogter se moord en verkragting ’n groot tol op hom gevat, maar gister kon hy nie genoeg glimlag nie. “Die vonnis is amper te min, maar ek voel goed. Ek is bly. Nou kan my kind rus,” het die saggeaarde pa gesê. Cilliers se broer Denzil Esau het ná die vonnisoplegging gesê hulle healing kan nou begin. “Ek voel ná vandag dat ons closure gekry het. Ons voel verheug oor die vonnis,” getuig hy. Esau sê die ondersoekbeamptes, sersante Calvin Moses en Rodger Jooste, was briljant in hoe hulle die saak gehanteer het. “Ek is baie trots op hulle. Hulle is briljante ondersoekbeamptes,” sê Esau. Eric Ntabazalila, woordvoerder van die Nasionale Vervolgingsgesag, verwelkom hierdie vonnis. “Ons verwelkom dit omdat dit weereens die toewyding in die stryd teen geslagsgebaseerde geweld demonstreer, ondersteuning bied aan slagoffers van die misdade en verseker dat geskikte vonnisse deur die howe opgelê word,” sê hy.