KUIKENMOORD kan verwag word wanneer ’n verswakte Manchester Unit­ed sy aartsvyand Liverpool Sondag op Old Trafford verwelkom. Dis omdat dié Premierliga-wedstryd ietwat van ’n mismatch is. Dit was nie te lank terug nie dat selfs ’n verswakte United-span steeds opgewasse was om die Mersey­siders sterk teenstand te bied. Daai dae is nou verby, want Man U se huidige groep spelers is te onervare en het nie genoeg murg in hulle pype vir ’Pool nie. As Man United nie eens daarmee vrede maak dat hy nog sommer lank gaan sukkel nie, gaan hy in ’n bubbletjie bly leef. Selfs die bookies gee die eens gevreesde Red Devils skaars ’n skrale kans. Boonop is United se bestuurder, Ole Gunnar Sol­skjaer, so desperaat dat hy dit sterk oorweeg om te waag met Anthony Martial en Aaron­ Wan-Bissaka. Sy hoëprofiel-spelers Paul Pogba en David de Gea gaan albei dié game weens beserings misloop. Of Martial en Wan-Bissaka met die tempo en intensiteit sal kan byhou, is onwaarskynlik, maar Solskjaer se hande is afgekap. Jürgen Klopp, bestuurder, en sy Reds jag Man City se rekord van 18 Premierliga-seges agtereenvolgens. Hulle staan nou op 17. Klopp sit met dilemmas van sy eie oor wie hy in die enjinkamer gaan inspan. Georginio Wijnaldum se kookwater-peil vir Nederland moet hom die gunsteling maak om te begin. Slapgat Klopp het natuurlik ’n sagte plekkie vir Jordan Henderson en die verwagting is dan ook dat dié duo ingespan sal word. James Milner sal straks van die bank af speel, maar dalk werk Klopp se kop anders. Een ding is vir seker: Klopp gaan dit glad nie duld dat sy spelers enigsins genade toon of slapgat is nie, want in hierdie derby is daar meer as net spogregte op die spel.