’N MAN loop hof in die Baaise hooggeregshof nadat hy sy vrou na bewering drie keer verkrag het. Die beskuldigde se naam word weerhou om die vrou se identiteit te beskerm. Die man (32) staan tereg op klagte van rape en ’n klag van aanranding met die opset om ernstig te beseer. Getroud Hy pleit onskuldig op al die klagte teen hom. Die beweerde voorval het op 30 Maart verlede jaar in NU4 in Motherwell gebeur. Luidens die klagstaat was die beskuldigde en die klaagster ten tyde van die voorval getroud, maar separated. Die aand van die beweerde voorval het die klaagster by ’n familielid gekuier. Die beskuldigde het die klaagster toe gebel en wou weet waar sy is. Later het hy ook daar aangekom. Kort ná middernag het die klaagster in een van die kamers gaan slaap. Die beskuldigde het haar later wakker gemaak en wou by haar weet of hulle by haar woonstel kan gaan slaap. Hulle het toe na haar woonstel gestap nadat sy ingestem het. Toe hulle by die woonstel aangekom en die klaagster die deur toegemaak het, het die beskuldigde haar na bewering gewurg. Hy het haar toe na bewering gedwing om haar klere uit te trek, waarna hy haar verkrag het. Die beskuldige het haar glo aanhou aanrand deur haar ook te skop en te byt. Nadat hy die klaagster na be­wering verkrag het, het hy op die bed gelê. Toe dit gelyk het of hy slaap, het die klaagster weggehardloop. Sy het gehardloop na ’n naburige woonstel en vandaar na haar cousin se huis, waar sy hulle vertel het wat gebeur het. ’n Ambulans is ontbied en die klaagster is hospitaal toe geneem. Die staat beoog om ag getuies te roep. Borgtog Die klagstaat lui voorts as die beskuldigde skuldig bevind word aan die klag van rape, kan hy lewenslange tronkstraf kry. Die beskuldigde is uit op borgtog. Zolile Ngqeza tree namens hom op. Adv. Velile Makasana kla aan. Die saak dien voor regter Bulelwa Pakati.