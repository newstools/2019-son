MUNSTER se twee drieë laat in Saterdag se wedstryd het die Southern Kings se doppie laat klap. Die Ierse klub het dié Pro-14-wedstryd in die Nelson Mandelabaai-stadion met 31-20 gewen. Die besoekers was met die rustyd met 10-6 voor. Dit was die Baaise span se tweede agtereenvolgende loesing by die huis. In dié een moet swak verdediging die skuld kry. Die Kings se pak het veral in die skrums stewig vertoon en die Iere gedwing om talle foute te maak, maar hulle kon die knoop net nie deurhak nie. Met sowat 15 minute oor het Munster met net 17-13 voorgeloop. Die Kings het toe in Munster se red zone geboer. Munster het egter twee maalbewegings van lynstane gefnuik. Drieë deur Fineen Wycherley en kort daarna Arno Botha het die wind uit die seile van die manne van die Windy­ City gehaal. Robbie Kempson, die Kings se afrigter, sê: “Dit was weer ’n geval van verspeelde kanse. “Ons het in die eerste 20 minute twee gulde geleenthede verspeel om te gaan druk.” Dit sou minstens 10 punte gewees het wat die score­board baie anders kon laat lyk het. “As jy nie sulke kanse benut nie, gaan jy voortdurend op die agtervoet wees. “Só wen jy nie games nie, veral nie teen ’n span soos Munster nie.” Die voormalige Springbok-hulpafrigter Johann van Graan is Munster se breier. PUNTEMAKERS: SOUTHERN KINGS – drieë: Stefan Ungerer, Elrigh Louw; doelskoppe: Demetri Catrakilis (2); strafdoele: Catrakilis (2). MUNSTER – drieë: Mike Haley, Alby Mathewson, Fineen Wycherley, Arno Botha; doelskoppe: JJ Hanrahan (4); strafdoel: Hanrahan.