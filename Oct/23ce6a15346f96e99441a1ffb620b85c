DIE polisie in die Strand ondersoek ’n klag van moord en een van poging tot moord nadat twee mans in aparte voorvalle geskiet is. Die gemeenskap vrees nou dat bendegeweld weer vlam gevat het ná ’n stilte van twee weke. Kapt. FC van Wyk, ’n polisiewoordvoerder, sê die eerste voorval het Woensdag 23:37 plaasgevind. ’n Man (24) is in Sercor Drive in sy kop geskiet. Geen ooggetuienis kon rondom die misdaadtoneel gevind word nie. Gestap Die slagoffer is in ’n kritieke toestand na die hospitaal geneem. Ure later, Donderdag 03:40, is Patrick Slingers (38) in Fernstraat, Broadlands Park, doodgeskiet. Slingers het saam met twee vriende gestap toe ’n onbekende man hom van agter in die kop skiet. Hy is op die toneel dood aan sy wonde. In albei voorvalle is niemand nog deur die polisie in hegtenis geneem nie.