KARKOOP is een van die grootste finansiële besluite wat jy in jou lewe sal neem – en jy gaan dit waarskynlik ’n paar keer in jou lewe moet doen. Dis hoekom dit belangrik is dat jy ’n ryding koop wat aan jou behoeftes sal voldoen en jou nie in die steek gaan laat nie. Kyk na jou begroting om te bepaal hoeveel jy maandeliks op ’n motor kan afbetaal. Dis egter nie net die maandelikse terugbetalings wat jou sak gaan ruk nie. Versekering, brandstof, lisensiegeld en instandhouding knaag almal aan jou sak. Uitgewerk Kyk ook uit vir voorwaardes in die verskillende finansieringsopsies, soos ’n ballonbetaling waarvolgens jou maandelikse terugbetaling minder is, maar jy aan die einde van die ooreenkoms ’n groter bedrag moet inbetaal. Besoek motorwebwerwe en doen vergelykings tussen motors in dieselfde prysklas van verskillende vervaardigers met dieselfde eienskappe. ’n Gebruikte motor kan natuurlik ook nog binne ’n diensplan val en jy gaan goedkoper daarvoor betaal aangesien die motor reeds van sy waarde verloor het terwyl dit in die vorige eienaar of eienaars se besit was. Wanneer jy ’n gebruikte motor koop, is dit belangrik om by ’n betroubare handelaar te koop. Hiervoor sal jy moet seker maak die voertuig se dokumentasie is in orde. Dis ook belangrik om vas te stel of daar enige on­betaalde finansieringskoste op die kar is, anders kan jy verantwoordelik vir dié bedrag gehou word. Daar kan selfs op die motor beslag gelê word.