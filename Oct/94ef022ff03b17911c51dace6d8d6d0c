“ONS kinders se veiligheid kom eerste.” Só het woedende ouers Vrydag by die Laerskool Pauw Gedenk in Wellington gesê. Dít nadat hulle laas week besluit het om die skool se hekke te sluit totdat die Wes-Kaapse onderwysdepartement (WKOD) die vervalle skoolgebou regmaak. Son het vroeër berig dat onnies die leerders onder die bome klas gegee het weens veiligheidsredes. Dit was al uitweg nadat die konstruksiemaatskappy wat met die renovation van die skool begin het, halfpad gestaak en verdwyn het. Die ouers sê ’n ingenieur het die gebou laas week as onveilig verklaar. Mary Agulhas, ma van die gr. 3-leerder Leandre Agulhas, sê hulle en sommige van die onnies is bekommerd oor die kinders se veiligheid. Agulhas sê: “Ons kinders se veiligheid word bedreig. My kind het elke dag teruggekom met bytmerke as gevolg van die feit dat hulle buite klas kry. “Dit was ongerieflik. Kinders se aandag word maklik afgelei. Langs die skool is ’n taxi rank.” Mary sê: “Die onus om die skool reg te maak, lê by die WKOD. Die verantwoordelikheid daarvan kan mos nie op die onnies se skouers gepak word nie. “Nog ’n ding is dat die WKOD meen dis ’n ryk skool, maar die meeste leerders by die skool kom van plase en van areas soos New Rest, Mbekweni en Drommedaris. “Dit moet eintlik ’n no fees- skool wees, maar ouers moet elke jaar R1 500 opdok vir skoolgeld en nou gaan dit vanaf volgende jaar R1 700 wees.” Jerry ­Seale­, adjunkvoorsitter van die beheerliggaam, sê die WKOD het voorgestel om prefab-klasse as ’n tydelike oplossing op te rig. “Die ouers het dié voorstel verwerp weens die feit dat dié klasse te warm raak en omdat dit op die kinders se speelterrein opgesit sou moes word,” sê Seale. “Waar moet die kinders dan speel? En die ander alternatiewe venue wat hulle (WKOD) voorgestel het, is onvoldoende,” sê Agulhas. “Hoe kan jy almal dié kinders opsit by ’n saal met net twee toilette? Die skool bly toegesluit totdat die WKOD sy sokkies optrek en die kwessie van die gebou ernstig aanspreek.” Bronagh Hammond, die WKOD se woordvoerder, sê daar is geen dokument wat sê die skool is onveilig nie. “Dis skool is ’n heritage-gebou,” sê sy. “Daar is voorsorgmaatreëls in plek totdat ons toestemming verkry om verdere strukturele repairs aan die gebou te doen.”