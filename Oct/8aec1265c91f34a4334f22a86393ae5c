“SHUT up, bitch!” Só het ’n gewese polisievrou glo op haar lover se girlfriend geskree voordat sy die girlfriend na bewering bewusteloos geskop en getrap het. Nosicelo Kamba (32) pleit in die Baaise Hooggeregshof onskuldig op twee moordklagte, twee van sameswering om moord te pleeg, twee van dwarsboming van die gereg en een van poging tot moord. Een van die vermoordes is Vuyo Matshishi, die twee vroue se lover. Die ander een is Meli­khaya Nqono, Matshi­shi se neef. Kamba se medebeskuldigde is Lunga Mbondo (34). Ndileka Booi (37) het gister getuig sy en Matshishi was sedert 2003 in ’n liefdesverhouding en hulle het ’n sesjarige dogter. Volgens Booi het sy en haar dogter omstreeks 20:00 op 10 April 2016 by Matshishi se huis aangekom. Sy het gesê teen 21:00 het Kamba ook daar aangekom. Volgens Booi het hulle mekaar gegroet. Sy het vir Kamba gesê Ma­tshishi is in sy kamer toe sy na hom gevra het. Booi het getuig toe sy later kamer toe gaan, het sy Kamba gevang aan die slapende Matshishi se ken vat en sê: “Wake up, Baby.” Sy het verduidelik toe sy dít hoor, toe check sy dit is Matshishi se girlfriend dié. Booi het gesê sy het vroeër al gesien Kamba is bekend daar, want toe Ma­tshishi se pa Kamba daar gesien het, het die oom nog vir haar gesê sy is skaars. Volgens Booi het Ma­tshishi se pa en Kamba toe oor goed gesels waarvan sy (Booi) niks geweet het nie. Booi het verduidelik toe Matshi­shi wakker geword het, het hy gesê Kamba moet saam met hom buitentoe gaan. Booi het getuig toe hulle na die huis teruggekeer het, het Kamba aan Matshishi gesê hulle vier kan nie almal daar slaap nie en hy moet “my en ons kind laat gaan”. Volgens haar het Ma­tshishi vir Kamba gevra of sy dan wil hê hy moet Booi voor haar aanrand. Booi het getuig sy het nie gereageer nie. Volgens haar het sy haar kind gevat en hulle is tussen 22:00 en 23:00 daar weg sonder dat sy Matshishi gekonfronteer het. Booi het gesê sy en die kind was van plan om die aand daar oor te slaap. Volgens haar het Nqono haar drie dae later gebel en gesê sy moet na sy huis in Johnsonstraat kom omdat hy haar iets wil gee. Toe sy 13:36 daar aankom, het ene Sinethemba, Matshishi se jonger broer, haar meegedeel Nqono is nie tuis nie. Volgens Booi is Sinethemba toe by die huis uit nadat hy haar vir R1 gevra het en sy dit vir hom gegee het. Booi het gesê sy het toe voetstappe in die huis gehoor. Volgens haar was dit Kamba wat via die kombuisdeur by die huis ingestap het. Sy het getuig Kamba was geklee in ’n wit T-shirt, swart broek en swart skoene. Booi het ook gesê Kamba het ’n plastieksak in haar hand gehad. Volgens haar het sy skielik ’n doef-geluid agter haar kop gehoor en op haar maag op die vloer geval met die kant van haar gesig na die vloer gedraai. Booi het gesê sy was duiselig en het haar kop probeer oplig. Volgens haar het Kamba voor haar gestaan. Booi het toe in die getuiebank in trane uitgebars toe sy vertel het hoe Kamba haar twee keer aan die linkerkant van haar gesig getrap het terwyl sy gegil het: “Shut up, bitch!” Volgens haar het Kamba haar twee keer aan die regterkant van haar ribbekas geskop en op haar laerug getrap. ’n Emosionele Booi het gesê terwyl Kamba al hierdie goed aan haar gedoen het, kon sy niks doen nie omdat sy duiselig was. Volgens Booi het sy eventually haar bewussyn verloor. Sy het getuig sy het eers in die hospitaal bygekom. Toe sy wakker word, was haar ma en jonger suster by haar. Die verhoor duur voort.