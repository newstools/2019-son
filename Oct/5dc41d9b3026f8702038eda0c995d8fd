GISTER het die Primêre Skool Normoyle in die Baai tot siens gesê aan ’n gr. 3-leerder wat in hulle buurt grusaam vermoor is. Op 23 September is die lewe van Eugene Komans (12) skielik kortgeknip. Sy halfverbrande lyk is op ’n dumping site in Kerkstraat, Missionvale, gevind. Hy is die vorige dag omstreeks 17:00 laas by die huis gesien. Hy het geloop sonder om te sê waarheen hy op pad is. Ashoop Die ouers het daai aand toe dit donker word by Eugene se vriende se huise gaan aanklop, maar hy was ook nie daar te vinde nie. Die volgende dag omstreeks 06:00 het iemand aan hulle deur geklop en Eugene se ma, Beatrice, na ’n ashoop in die nabye omgewing gevat. Sy sien toe hoe haar seun leweloos daar lê. Die ma het net sy voorkop gesoen. Beatrice sê Eugene het merke aan sy nek gehad en daar was brandwonde aan sy lyf en skuim om sy mond. Kapt. Sandra Janse van Rensburg, polisiewoordvoerder, sê die speurders van die Algoapark-polisie is steeds besig met die ondersoek. “Luidens die post mortem-verslag (wat dié week uitgevoer is) is die doodsoorsaak verwurging. “In dié stadium is geen verdagtes nog gearresteer nie,” sê Janse van Rensburg. Beatrice was gister by haar seun se gedenkdiens. Die ma sê dis vir haar swaar noudat dit so stil is sonder haar enigste seun in die huis. Die trane het gevloei en leerders het lofliedere gesing en gebid dat hy in vrede sal rus. Janine­ Barlow, hoof van Normoyle Primêr, het in haar spreekbeurt gesê Eugene se stem sal nooit weer gehoor word nie, maar niemand kan die herinneringe steel nie. “Toe hy in pyn was, het hy sekerlik onthou hy kan bid. “In die oomblik van pyn het hy die (gospel) songs onthou wat ons gesing het,” het Barlow getroos. Sy het ook aan die aanwesige ouers gesê hulle moet verantwoordelikheid neem en ander ouers se kinders vra waarheen hulle gaan. Sy meen die slagspreuk “jou kind is my kind” moet weer toegepas word. Naomi Miller, Eugene se klasonderwyseres, het vertel sy’t haar klassie aangesê om vir Eugene briewe te skryf en prentjies te teken. “Die trane het vrylik gevloei. Sy hoop en drome is verpletter, maar vind vrede in die feit dat hy nou op ’n beter plek is,” het Miller aan die gehoor gesê. Sy beskryf Eugene as ’n energieke seun, maar een wat altyd tjoepstil gesit en luister het as hulle Bybel gelees het. Eugene was ook betrokke by die Gromblitz Surf Club. Willem van Rijswijck van dié klub sê Eugene was energiek en ’n regte surfer boy, al het hy soms sy stem dik gemaak. Maar tog het Eugene altyd erken as hy verkeerd was en die punishment daarvoor gevat. “Hierdie is nie iets wat moet gebeur nie. Eugene het ’n nalatenskap van goedheid agtergelaat. Plakkate “Ek kan nie help om te voel dat ons hom op ’n manier in die steek gelaat het nie. “Ouers, vriende en skole moet mooi na ons kinders omsien,” meen Van Rijs­wijck. Die leerders het aan die einde van die diens met plakkate op de verhoog gaan staan en onbeheerbaar begin huil. Dié plakkate is ’n pleidooi dat geweld teen kinders moet einde kry. Barlow het vroeër gesê die kinders is getraumatiseer en hulle, veral Eugene se klassie, kry berading. Eugene word Saterdag in die Jacksonville-begraafplaas ter ruste gelê. Missionvale se gemeenskap het sowat R5 000 ingesamel om te help met die begrafnis en groceries vir die bedroefde gesin.