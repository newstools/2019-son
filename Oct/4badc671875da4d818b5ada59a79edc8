BAFANA Bafana is slaggereed om Mali die naweek ’n ding of twee te wys. Dié twee spanne pak mekaar Sondag in die Nelson Mandelabaai Stadion. Die kragmeting is deel van die Nelson Mandela Challenge. Mali is ’n sterk en taai kalant, maar volgens Bafana se glibberige Baaise aanvaller, Kermit Erasmus, is hy en sy spanmaat meer as gereed vir hierdie wedstryd. “Ons weet Mali is fisieke span en is op vaste fasette net so gevaarlik. Dis iets waarvoor ons sal moet wakker wees. “Hulle is egter nie so vinnig soos ons nie. Dit sal ons weer ’n voordeel gee,” het Erasmus gesê. Volgens hom gaan dit vir Bafana alles daaroor om die bal vinnig oor die veld te beweeg om Mali te klop. “Ons kombinasiespel is iets wat ons ook ’n voordeel sal gee. Ons wil wen – ons het ons huiswerk gedoen.” Die gebore Baaienaar speel tans vir Cape Town City. Hy het verklap hy is gretig om voor sy tuisskare te speel. “My familie sien my maar min speel. So, dit sal wonderlik wees om hulle in die skare te hê. “Dis ook net altyd lekker om in jou tuisstad te speel. “So, hopelik kan ons die mense van die Baai ’n goeie vertoning gee.” Daar was vrese dat die sterdoelskieter Percy Tau lig beseer is en moontlik ’n ruskans kan kry. Molefi Ntseki, breier van Bafana Bafana, sê ten spyte van sy span se fisieke tekortkoming dink hy hulle het meer talent. “Ek dink ons is baie talentvoller as Mali se spelers. “Ons het unieke skills, en dít is waarop ons moet fokus as ons die wedstryd wil wen.” Volgens Ntseki wil hy graag sy eerste wedstryd vir Nelson Mandela wen. “Dit sal goed wees as ons die wedstryd kan wen en Madiba só kan vereer. “Almal is sonder twyfel gretig en opgewarm om Mali ore aan te sit.”