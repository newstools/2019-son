OM MAKIETIE te wil hou, is ’n mockery vir die gemeenskap van Bonteheuwel. So voel sommige gemeenskapsleiers oor die Stad Kaapstad se “100 Days of Change”-viering in Bonteheuwel omdat bendemoorde dramaties gedaal het. Die funksie sal Sondagmiddag in die Bonteheuwel-gemeenskapsaal plaasvind en die burgemeester, Dan Plato, gaan dit ook bywoon. Sake Intussen word daar zip gekap oor die skietery Sondag waarin twee mans gewond is. Die mans van 37 en 51 jaar oud is in Elderstraat geskiet en na die hospitaal geneem. Die cops het twee sake van poging tot moord geopen. Volgens Angus McKenzie, die wyksraadslid in Bonteheuwel, het bendeskietery dramaties afgeneem nadat 100 metro cops drie maande gelede in die area ontplooi is. McKenzie sê: “Die gemeenskap was vasgevang in die bendegeweld en het in vrees gelewe. “Die laaste drie maande het alles verander en is net een persoon doodgeskiet. “Besighede in die gebied floreer en kinders kan weer vrylik rondloop sonder om te koes vir koeëls wat rondvlieg.” Volgens McKenzie gee die gemeenskap hulle samewerking aan wetstoepassers. Hy verduidelik wetstoepassers het baie suksesse behaal met die tip-offs wat hulle van die gemeenskap ontvang het. Verlede jaar is 80 mense in bendegeweld in Bonteheuwel dood in vergelyking met die 45 tussen Januarie en Junie dié jaar. Volgens Nadia Mayman, ’n gemeenskapsleier, is daar niks om te vier nie. “Die gemeenskap gaan nog gebuk onder baie ander misdade as net bendeskietery. “Die afgelope twee weke was daar sporadiese skietery in die gebied. “Mense word daagliks nog beroof en huis-inbrake het aansienlik toegeneem.” Henriette Abrahams van die Bonteheuwel Development Forum verduidelik: “Dit gaan nie net oor bendemoorde nie. “Die gangsters beroof die mense daagliks en die messtekery het ook toegeneem. “Daar moet ook gekyk word na gender violence en jong seuns wat deur gangsters gerape word. “Dit is alles ’n politieke foefie en ons mense val daarvoor.” Van die suksesse wat in die drie maande behaal is, sluit in dat 931 huise deursoek is. Die metro cops het ook 110 verdagtes vir verskillende misdade gearresteer en 547 boetes uitgereik. Hulle het ook verskeie tipe dwelms en ongelisensieerde vuurwapens gekonfiskeer. Volgens McKenzie is hulle ook besig met die Bonteheuwel-behuisingsprojek van 400 huise en die opgradering van die sypaadjies in die gebied, wat werk aan die inwoners verskaf.