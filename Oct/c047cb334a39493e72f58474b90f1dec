DIE mense is rugbymal en wag in spanning vir vandag se kwarteindstryd tussen die Springbokke en Japan se Brave Blossoms. Solly Koopman (65) van Cloetesville sê: “Pasop, die Japs doen karate, maar die Bokke kan stoei. “Lyk my die Bokke kan verloor as hulle nie saamspeel nie, want dié manne speel vir glory. “Die manne in die Japanse span is baie klein en jy kan hulle nie raak gryp nie.” Koopman worry oor load shedding tydens die game en voeg by: “As die ligte afgaan, dan vote ek nie meer nie.” Imelda Cloete (32) van Summer Greens voel as die krag moet afslaan, dan gooi sy sommer haar TV-stel stukkend. Cloete verklaar: “Die Bokke gaan natuurlik wen!” Ilsa Cedras (40) van die Oos-Kaap sê: “As dit load shedding is, dan luister ek maar net op my foon se radio, maar Radio Sonder Grense het aangekondig Eskom het beloftes gemaak dat die krag nie sal afslaan nie. Donovan Smith (30) van Kaapstad sê: “As dit moet load shedding wees, dan is ek donners kwaad. Ek sal nie meer stem nie.” Riedewaan Gabriels (44) van Strandfontein sê: “Die Bokke wen all the way. “As die krag afslaan, moet niemand in my pad staan nie, want dan is ek baie kwaad.” Hy voeg by: “Die Bokke gaan wen met ’n groot score.”