DIT is in dié land deesdae makliker om van politieke leiers ontslae te raak as van sportadministrateurs. Terwyl Suid-Afrikaanse krieket uitbloei, is dit die Protea-kaptein, Faf du Plessis, wat die houe moet vat. Nou is Krieket Suid-Afrika se uitvoerende hoof, Thabang Moroe, tjoepstil nadat die Proteas ’n vernedering van 0-3 in die toetsreeks teen Indië gely het. Moroe, wat onder die nuwe stelsel nie eers met die raad hoef te beraadslaag oor sy besluite nie, moet verantwoordelikheid neem vir die krisis wat besig is om die land se krieket te wurg. Die oud-Protea-kaptein Graeme Smith het die huidige stand van sake in sy kommentaarsessie oor die derde toets in Ranchi as ’n “patetiese situasie” beskryf. Gaping Smith het verwys na die interim aanstellings van die afrigters, sowel as die afwesigheid van ’n voorsitter van die keurkomitee. Corrie van Zyl, wat die pos as tydelike direkteur van krieket beklee, is ook die hoofkeurder. Du Plessis het ná sy span se nederlaag – met ’n beurt en 202 lopies in die derde toets – gesê hy glo vas die huidige krisis is te wyte aan sekere strukture in Suid-Afrikaanse krieket wat nie voldoende is nie. “Die gaping tussen ons plaaslike en internasionale krieket is te groot. “Ons is tans in ’n herboufase en dit is belangrik om spelers met goeie karakter te identifiseer. “Dit is in moeilike tye soos hierdie dat daardie karakters gevind moet word,” het Du Plessis gesê.