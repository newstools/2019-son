DIE waarheid is uit oor wat eintlik gebeur het die dag toe Hugo die polisie moes bel. Wynand Janssen, die oom met die kunsbeen in die video wat viral gegaan het, het op 'n podcast op JacarandaFM gesê die voorval het meer as 'n jaar gelede gebeur. Wynand, wat sy been 25 jaar gelede in 'n fratsongeluk by die werk verloor het, sê hy was in die huis besig om te skilder toe hy sy vrou, Ronel, in die driveway hoor skree. Hy sê die bakleiery het begin oor die blonde vrou in die video se boyfriend gedink het sy seun het 'n verhouding met haar. "Hulle is egter net vriende, maar haar ou het nie die storie geglo nie," vertel Wynand. Hy sê die ou het toe sy vriende gebring om sy seun te timmer. Wynand sê dis jammer dat hul vuil wasgoed so in die openbaar gewas word, maar dat hulle 'n jaar later nou daaroor kan lag. Hulle is toe ook nie Maandag uitgesit soos die vrou in die video geskree het nie, maar eers twee maande later. Hy sê die buurvrou wat so vir Hugo skree om die polisie te bel, het gereeld deur die venster geloer en weet blykbaar als van almal. Het Hugo toe die polisie gebel? "Ek wag nou nog vir hulle," sê Wynand. - JacarandaFM 