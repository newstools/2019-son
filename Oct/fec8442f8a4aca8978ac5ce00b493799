KORT nadat die storie oor Aaron Francisco se tentplakkery verskyn het, het Dale Korunich, die eienaar van ’n gastehuis in Parow, besluit om hom weer ’n kans te gee. Son op Sondag het berig Francisco het by dié gastehuis gewoon en gewerk. Ná ’n onderonsie met die eienaar het hy sy werk en blyplek verloor. Hy het toe net om die draai op ’n grasvlakkie saam met sy meisie in ’n tent gaan plak. Toe Son op Sondag Mitchell’s Gastehuis in Cham­berlain­straat besoek, het ons ’n baie gelukkige Francisco daar aangetref. Nadat koeldrank aangebied is, het Korunich oorkant Son op Sondag stelling ingeneem en sy hart oopgemaak. ‘‘Ek en Aaron kom al ’n lang pad,’’ het hy begin. ‘‘Ek ken sy ma baie goed. Ek het hom ’n jaar gelede van die strate af gebring en hom ’n werk en dak oor sy kop gegee. ‘‘Ek is daardie tipe mens wat mense van die straat af help. Maar my goedheid het my al baie kere aan die gat gebyt. “Ek het baie goed deur diefstal verloor. My laptop is uit my gastehuis gesteel. ‘‘Twee maande gelede was daar wel ’n rusie tussen my en Aaron, maar ek het nie sy meisie raak geslaan nie. Die stryery is veroorsaak deur leuens wat ander mense versprei het. ‘‘Ek het besluit om Aaron weer in te neem omdat hy geen ander blyplek het nie. Ek wil hom onder my dak hê sodat ek my oog op hom kan hê. “Die laaste paar dae was vir hom baie stresvol. Ek gaan hom help om sy lewe uit te sorteer. ‘‘As hy weer sy lewe uitgesorteer het, kan hy aanbeweeg en ander werk en blyplek kry.’’ Aaron se meisie is ingeboek by ’n rehabilitasiesentrum. Op die vraag hoe Francisco oor sy tweede kans voel, antwoord hy: ‘‘Dale is en was nog altyd ’n nice persoon. Hy was nog altyd goed vir my. Ek wil verskoning vra oor die leuens wat ek kwytgeraak het. Ek is dankbaar vir my tweede kans.’’