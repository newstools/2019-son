TOKIO. – Rassie Erasmus se spankeuse vir Sondag se kwarteindronde van die World Cup is ’n goeie aanduiding dat die Bokke beplan om Japan voorlangs dood te wurg. Die Bok coach het presies dieselfde 23 spelers gekies wat Italië in die groepwedstryd met 49-3 afgeslag het. Deur die bank met ses voorspelers te laai, is dit duidelik dat Rassie die intensiteit van sy fisieke aanslag van sy voorhoede vir 80 minute wil volhou. Erasmus erken dit was nie maklik om die span te kies nie, veral omdat verskeie spelers in die laaste game beïndruk het teen Kanada. Hy het gister hier by die spanhotel voor ’n stampvol nuuskonferensie gesê: “Dit was nie maklik nie, want baie manne het hand opgesteek deur baie goed te speel. In terme van wat ons teen Italië bereik het, het ons besluit om die kontinuïteit te behou. Ons dink dit was die beste span om te kies.” Oor sy besluit om Bongi Mbonambi in die beginspan op haker bo Malcolm Marx te kies, het die coach gesê: “Hulle is albei briljante hakers. En wanneer jy Schalk Brits daarby voeg, spog ons met drie wêreldklas-hakers. Met die manier hoe ons teen Japan wil speel, veral om by te hou by die pas waarteen hulle speel, is Bongi beslis ’n meer fisieke, brutale skrumwerker en in-jou-gesig-haker. “Malcolm is baie dieselfde en albei spelers sal sowat 40 minute kry. Bongi sal in die eerste helfte aangewend word wanneer die game­ meer tight is. En wanneer die game in die tweede helfte meer oop is, sal ons Malcolm loslaat. “Dit is tot die voordeel van die span om dié twee so aan te wend.” Rassie sê Suid-Afrika sal sy spelstyl graag aan Japan wil opdwing in plaas daarvan om aan te pas by Japan. “Dis nie ’n geheim nie, ek gee niks team secrets weg nie. Die match-23 is waarskynlik ons spelers wat heeltemal fiks is en tans die beste peil handhaaf. “Dit is ook waarom ek met die ses-twee-split op die bank gegaan het. “Ons wil graag die ruimte rondom die vaste voorspelers beperk en op ons sterk punte fokus. “En dit is deur fisieke rugby, die vaste fasette, die rolmaalbewegings en die skrums. Ek verwag ook dat dit ’n groot taktiese battle gaan wees.” Glo Erasmus het dit ook duidelik gestel dat hy glo die Bokke is die gunsteling om met ’n oorwinning uit die stryd te tree. “Om eerlik te wees, dink ek ons is die favourite. Ek is nie een van daai coaches wat hier gaan sit en sê ek is nie seker nie, want ons het voorberei om te wen. “Ek is ook 100% seker dat hulle glo hulle kan ons klop,” het Erasmus bygevoeg. 