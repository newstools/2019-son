CECILIA Nel van Mosselbaai het haar eerste Karoo Ultramaraton oor 80 km gewen. Sy het reeds aangedui sy gaan haar titel volgende jaar in Laingsburg verdedig. Die 37-jarige huisvrou wat in die kleure van Nedbank meeding, het die moordende wedloop wat vir die 48ste keer by dié Karoodorp gehou is, in ’n tyd van 7:39:15 gewen. Die wedloop het by die J.J. Ellis Sportterrein begin. Dit het die deelnemers deur die woonbuurt Bergsig geneem tot by die Baviaans-spoorwegaansluiting. Daar het hulle die N1 oorgesteek het en in die versengende hitte die roete oor plaaspaaie in die rigting van Sutherland aangedurf. ‘‘Dit was ’n moeilike roete, maar een wat ek beslis weer wil aandurf. “Ek het reeds talle Comrades en ander maratons voltooi. Dié wedloop is anders, maar dis een waarna ek weer uitsien,’’ het Nel gesê. Die wenner van die manswedloop is Lucas Nonyana, ook van die Nedbank-klub. Voorgeloop Nonyana het die wedloop al drie keer vantevore gewen. Hy het die wenstreep in 5:19:18 oorgesteek. Die eerste Wes-Kaapse mans-atleet wat klaargemaak het, is Anthony Khedama van Beaufort-Wes. Hy het met ’n tyd van 6:31:38 in die agste plek geëindig. Die halfmaraton (21,1 km) vir vroue het ook ’n Wes-Kaapse wenner opgelewer. Philiswa Dalane van die VOB-klub het in die wedloop van begin tot einde voorgeloop om die titel in ’n tyd van 1:48:35 te verower. Magrieta Willemse van Ceres was tweede in ’n tyd van 1:53:19.