AS KIND het Cassidy Muller gedroom van oorsee gaan. Toe moes Cassidy, van Nissenville in Ladismith, maar haar drome uitleef deur reisboeke te lees en TV te kyk. Cassidy vertel: “Ek het nooit ophou droom nie. Ná skool het ek begin werk aan die idee om as au pair in Amerika te gaan werk. Toe spoor ek Cultural Care Au Pair op wat my voorberei het vir ’n program om in Amerika te gaan au pair.” Nou is Cassidy op pad Amerika toe. “Ek gaan eers in ’n training school in Amerika vir ’n tyd wees. “Daarna gaan ek Miami, Florida, toe om daar vir ’n familie te gaan werk. Dit is vir ’n volle twee jaar,” vertel Cassidy opgewonde. Cassidy sê dis haar lewensideaal om eendag medies te swot – in Amerika of hier in Suid-Afrika. Pa Johan is senuagtig-optimisties: “Jong, dis my meisiekind dié wat nou die wye wêreld invaar. Maar ek het volle vertroue in haar. Haar pa sal haar in gebed opdra.” Cassidy se boodskap vir ander is: “Moenie ophou om jou drome na te jaag nie. Myne het amper twee jaar gevat om waar te word. “Jy hoef ook nie geld te hê om te droom nie. Werk net hard vir wat jy graag wil bereik.”