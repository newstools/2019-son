HILLSIDE se mense kom Saterdag in Kleinskool kuier. Die ding gaan Saterdag ruk in Kleinskool wanneer drie akteurs van die gewilde Afrikaanse sepie 7de Laan by ’n plaaslike laerskool gaan kom inloer. André Lotter (Rickus), Theodore Jantjies (Xander) en Nobuhle Mahlasela (Aggie) gaan so tussen 08:00 en 08:30 uitsteek by die Kleinskool Gemeenskap­skool om ’n familiedag met die gemeenskap te vier. Kerk Hulle sal by die skool vertoef tot tussen 11:30 en 11:45. Die skool is geleë in Ou Uitenhage-weg langs die Apostoliese Kerk. Die hekke sal vanaf 09:00 oop wees vir die publiek. Sean Abrahams, skoolhoof, sê daar is twee redes hoekom dié betrokke dag gereël is. Volgens hom is Kleinskool geleë in ’n bende-geteisterde gebied wat deurtrek is van maatskaplike euwels. Hy sê daar is tans ook ’n gebrek aan sterk rolmodelle in dié deel van die Baaise Northerns. Abrahams sê die drie akteurs gaan motiveringspraatjies lewer en “die kinders ’n mylpaal” gee om na te strewe. Volgens Abrahams gaan die opbrengs uit die dag se verrigtinge gebruik word om ’n sportveld vir die skool aan te lê. Abrahams sê in die 15 jaar van die skool se bestaan het die skool nog nooit ’n speelterrein vir die kinders gehad nie. Volgens die hoof moet die 1 300 kinders wat daar skoolgaan, maar tevrede wees met ’n sementblad om op te speel. Hy sê die kinders word lelik beseer wanneer hulle op die sementblad speel. Volgens hom wil hulle om dié rede die veld ontwikkel vir die kids om op te speel en ook deel te neem aan sport-aktiwiteite. Abrahams sê die grootste deel van die grond waarop die skool geleë is, is onderontwikkel. Volgens hom sal die nuwe speelterrein ’n oppervlak van sowat 150 m by 50 m beslaan. Abrahams sê die kinders is baie opgewonde oor hulle nuwe speelterrein omdat hulle nou hulle wedstryde tuis kan speel. Met die nuwe speelterrein gaan die ouers en gemeenskap die kans kry om te sien hoe hulle kinders verskillende sportsoorte beoefen. Volgens Abrahams beoog hulle om teen die einde van die jaar klaar te wees met die bewerking van die grond. Hy sê omdat die skool ’n gemeenskapskool is, word die gemeenskap gevra om betrokke te wees by die ontwikkeling van die speelterrein. Hek Die hoof sê mense wat die sterre in lewende lywe wil sien en na hulle motiveringspraatjies wil luister, sal R30 per persoon daarvoor betaal. Kaartjies wat op die dag van die event by die hek verkoop word, sal R50 per persoon kos.