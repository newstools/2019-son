DIE familie van die vermoorde Michaela Booysen van Mosselbaai sukkel steeds om haar dood te verwerk. Die 17-jarige leerder van die Hillcrest Sekondêre Skool in Mosselbaai is op Sondag 6 Oktober vir haar paar Nike­-tekkies vermoor. Sy en haar boy­friend het omstreeks 02:40 in Aslapark gestap toe drie mans hulle nader. Die boy­friend (24) het na bewering oor ’n muur gespring om ’n wapen te soek om teen die aanvallers te gebruik. Toe hy weer by Michaela uitkom, was sy besig om dood te gaan. Haar aanvallers het haar na bewering met ’n piksteel se handvatsel teen die kop gekap. “Sy was nog soos ’n kind. Die boyfriend is haar eerste een en hulle was drie maande saam,” sê haar antie Ronelle Bosman. “Sy was die Saterdag heeltyd in die huis. “Wat sy daardie tyd van die oggend buite gesoek het, sal niemand weet nie.” Bosman sê die familie was diep geskok toe hulle hoor Michaela is vermoor. Sy sê Michaela se pa is steeds erg emosioneel oor sy baby se dood. “Hy het op die toneel so baie gehuil.” Michaela het by haar ouma gebly nadat haar pa haar ma, Melanie Booysen, 13 jaar gelede met ’n sekel vermoor het. Maar die families het herenig nadat die pa uit die tronk gekom het. Borgtog Intussen het Vusumzi Mafuduka (21) reeds vir Michaela se moord verskyn. Hy het aangedui hy wil nie om borgtog aansoek doen nie. Die saak is tot 30 Oktober uitgestel vir verdere ondersoek. Michaela sal Saterdag begrawe word.