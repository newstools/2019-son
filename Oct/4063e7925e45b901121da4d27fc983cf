STEVE Jackson kan nog voor die einde van die jaar as die Southern Kings se nuwe afrigter aangestel word. Son het betroubaar verneem dat die Kings se afrigterspos beslis ná die World Cup in Japan gevul sal word. “Volgens die bestuur is die kwessie reeds afgehandel,” het die informant gesê. Samoa Die Kings se eienaars het vroeër die jaar ’n onderhoud gevoer met vier kandidate: Peter de Villiers, Rory Duncan, Corniel van Zyl en Jackson. Jackson het Samoa afgerig vir dié jaar se World Cup. Hy kan natuurlik nie die pos by die Kings vat terwyl hy in beheer van Samoa is nie. Maar noudat Samoa se toernooi verby is, is dit moontlik net ’n kwessie van tyd voordat die Kings Jackson aankondig as breier. Die Kings sal egter moet ophou speletjies speel en ’n besluit neem oor hulle toekomstige breier as hulle nie dieper in ’n gat wil sink nie. Die feit dat die Kings die Pro14-seisoen sonder ’n breier begin het, veral ná die debakel met De Villiers, is nou besig om hulle in te haal. Hulle het weer swak begin, ten spyte van goeie voorbereiding, en reeds drie agtereenvolgende nederlae beleef. Ervaring Met die voormalige Springbok-stut Robbi Kempson wat tans die instaan-breier is, het hulle wel ’n ervare rugbykenner in beheer. Maar as breier het hy glad nie die ervaring wat iemand soos De Villiers het nie. Jackson se Samoa-span het nie so goed gevaar nie en het net een van sy vier wedstryde gewen. Behalwe dit, gaan die Kings nou op toer, maar daar is steeds ’n vrag belangrike spelers wat beseer is. Schalk Ferreira en Ig Prinsloo (rug) sal eers terug wees ná die drie weke lange toer. Cameron Dawson (toon) is nog ag weke uit, terwyl Aaron Brody (dyspier) drie weke uit is. Die ander beseerdes is: CJ Velleman (enkel, drie weke), Stefan Ungerer (been, twee weke), Courtney Winnaar (dyspier, vyf weke), Howard Mnisi (kuit, twee weke), Yaw Penxe (dyspier, vyf weke), en Christian Ambadiang (knie, sewe maande). Kempson sal vandag die Kings se toerspan vir vyf wedstryde oorsee bekend maak.