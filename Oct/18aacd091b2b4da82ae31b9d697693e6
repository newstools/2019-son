TOKIO. – RG Snyman se unieke vaardigheid om die bal in kontak aan te gee, kan nog help om die World Cup vir die Bokke te wen. Dié reuse-slot van die Springbokke staan 2,07 m in sy rugbysokkies en laat die skaal op 117 kg kreun. Die atletiese hemelbesem is nie net uitstekend wanneer dit kom by ál die basiese aspekte van slotspel nie, hy spog met ongelooflike spoed ook, ondanks sy grootte. Hy maak seker hy wen sy lynstaanballe en ontvang die afskoppe. Benewens dit dwing hy sy gesag met sy fisieke inklimspel as baldraer af. Die groot sterk punt van dié boorling van Potchefstoom is sy vermoë om die bal in kontak te offload. Dis ’n vaardigheid waarvoor ’n wêreldklas-agterspeler soos Sonny Bill Williams (All Blacks) roem verwerf het. Volgens Snyman is dit ’n wapen wat hy beslis in Saterdag se eindstryd teen Engeland in die Yokohama Stadion gaan gebruik. Geleenthede “Ja, daar is ’n tyd en ’n plek daarvoor, maar ek dink die primêre werk gaan steeds bly om hulle fisiek te oordonder. “As ons dit regkry en die game raak ’n bietjie oop, sal daar geleenthede wees om dit in die final toe te pas,” het Snyman verduidelik. Snyman was vol lof vir Engeland se ster-slot Maro Itoje. “Ek dink hy is ’n baie goeie speler. Hy is een van die gevaarmanne van Engeland wat hard op ons gaan afhardloop en dan ook probeer om ’n offload of twee weg te kry. “Ek dink ons voorbereiding deur die week sal goed genoeg wees om hulle te counter en terug te duik.”