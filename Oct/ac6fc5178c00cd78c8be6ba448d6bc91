OOS-LONDEN se goue seun, Azinga Fuzile, se wêreldtiteldroom lê aan skerwe. Die Rus Shavkat Rakhimov het hom Sondagaand in die Orient Teater brutaal tot oorgawe gedwing toe hy hom in die agste ronde platgeslaan het. Deon Dwarte, die skeidsregter, het die geveg onmiddellik stopgesit. Dit het die Rus met ’n tegniese uitklophou (TKO) laat wen. Dit was ’n uitdungeveg om te bepaal wie om die Internasionale Boksfederasie (IBF) se junior liggewigtitel sal boks. Duncan Village se mense was by honderde daar om Fuzile te ondersteun, maar hy was op die aand net nie goed genoeg nie. Sy nederlaag het vir baie as ’n skok gekom. Aanval Fuzile was aan die einde van die sesde ronde nog voor op punte nadat hy die Rus met harde lyfhoue seergemaak het. Rakhimov het egter mee­doënloos vorentoe gekom en ál aggressiewer begin aanval. In die agste ronde het Fuzile op die naat van sy rug beland. Hy het wankelrig opgestaan en voortgeboks, maar is sekondes later weer met ’n regter neergevel. Voor die geveg was Fuzile en Rakhimov albei onoorwonne ná 14 gevegte en die verwagting was dat die Rus sy eerste nederlaag sou ly.