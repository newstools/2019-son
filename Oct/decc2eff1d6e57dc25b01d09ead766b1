DIE appel val nooit te ver van die boom af nie. En net soos Connie Ferguson (49) is haar 83-jarige derra, Tuelo Masilo, nog heel fiks. Die plaaslike aktrise het nou die dag amper die internet gebreek toe sy haar abs vir ’n plaaslike fitness-tydskrif afshow. En nou weet ons waar dié formidabele sakevrou haar goeie gene vandaan kry. Ek sien op The Juice sy het dié week twee foto’s van haar derra op haar Instagram gelaai waar sy wys hoe aktief haar pa nog op sy hoë ouderdom is. Die eerste foto is ’n onlangse een van hom in sy karatepak. Die tweede is een uit toeka se jare waar hy in boksklere pose. By die kiekies op Man Crush Monday skryf sy: “My #MCM is dié jong man wat my pa is, Sensei Fish Tuelo Masilo! “Op 83, met al die skete en kwale wat saam met die ou­derdom aankom, is hy steeds so aktief soos altyd. “In sy boksjare in die 60’s en 70’s was hy bekend as die ‘Black Cat’. Sy liefde vir sport, meer spesifiek karate en boks, hou hom jonk. Hy het dissipline en ’n ingebore liefde vir fisieke oefening by my ingedril.” Daar het julle dit – om lank jonk te bly moet ons gereeld oefen.