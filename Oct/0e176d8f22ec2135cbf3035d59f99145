TOKIO. – Op huidige spelpeil kan Willie le Roux se plek in die Bok-beginspan nie meer geregverdig word nie. Le Roux het in sy drie games in die beginspan nog nie in die laaste vesting oortuig nie. Sondag in die kwarteindstryd teen Japan het hy weer ’n nagmerrietoets gehad. Was
 dit nie vir Le Roux se uiters swak hantering en oordeelsfoute op die 
aanval nie, kon die telling veel meer as 26-3 in die Bokke se guns 
gewees het. Ons almal weet Le Roux het op sy dag die vermoë om skitterend te speel. Rassie Erasmus, die Bok coach, het tot dusver spelers gekies wat op vorm is. Erasmus het ook nie geskroom om spelers te drop wat nie die mas opkom nie. Veteraan Hy het Bongi Mbonambi bo Malcolm Marx op haker en Lood de Jager bo Franco Mostert op slot in die beginspan gekies. Erasmus
 het dit reeds talle kere duidelik gemaak dat hy ’n groot aanhanger is 
van Le Roux se vermoë om spasie vir die spelers rondom hom te skep. Die
 veteraan behoort dus Sondag hier in sy 60ste toets (die een 
halfeindstryd van die World Cup teen Wallis in die Tokio Stadion) weer 
die laaste vesting te beman. Dis egter duidelik Le Roux sukkel 
tans met sy selfvertroue. Hy lewer nie die spel wat van hom as die mees 
senior speler in die agterlyn verwag word nie. Suid-Afrika kan nie toelaat dat Le Roux se swak peil die land ’n plek in die eindstryd van die World Cup kos nie. S’bu
 Nkosi handhaaf tans ’n uitstekende peil. Die 23-jarige vleuel van die 
Sharks het tot op hede skitterend gespeel in al sy toetse vir die Bokke. Blitsbuks Cheslin
 Kolbe was tot dusver een van die spelers van die toernooi. Hy het die 
grootste deel van sy loopbaan en vir sy Franse klubspan, Toulouse, op 
heelagter gespeel. Dit sal dus baie meer sin maak om die blitsbuks
 saam met die twee spoedvrate Nkosi en Makazole Mapimpi in die agterste 
driehoek in te span. Tot nou het Erasmus dapper calls gemaak. En 
as hy Suid-Afrika die beste kans wil gee om die Webb Ellis-beker huis 
toe te bring, is dit die een verandering wat hy genoop sal wees om vir 
die semi teen Wallis te maak.