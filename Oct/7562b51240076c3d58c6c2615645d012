DIE gemeenskap van Grassy Park het Vrydag die grootste skok gekry toe een van hulle “goeie cops” vir onsedelike aanranding aangekeer is. Die sersant se arrestasie kom omtrent ’n maand nadat massas vroue op die Kaapse Vlakte na vore gekom het om teen geslagsgeweld op te staan. Lucinda Evans, voorsitter van Philisa Abafazi Bethu (’n organisasie wat hom vir vroue en kinders se regte beywer), het die daad ver­oordeel. Evans het gesê: “Ek is geskok, veral omdat hy ’n polisieman is. “Dis iemand wat veronderstel is om ons as vroue en kinders te beskerm. “Dis sy plig om seker te maak dat ons veilig is!” Volgens Evans was die boodskap by die groot march “dat die polisie ons nie gaan moer nie. “Maar nou rape hulle ons. En ek sê nou: Ons gaan nie verkrag word nie! Dít is hoekom van ons veldtogte se fokus ook op polisiestasies gemik is.” Evans het bygevoeg dit is belangrik dat vroue veilig voel rondom die manne in blou. “Ek weet nie wat presies gebeur het nie, maar ek weet dat die slagoffer nie dít moes deurgegaan het nie.” Melvin Jonkers, die waarnemende voorsitter van Grassy Park se gemeenskapspolisieforum (GPF), het gesê die nuus het hom groot laat skrik. Volgens hom is die cop een van die goeie polisiemanne by die stasie. “Vir eers kan ons net sê dat die GPF nie by sulke dinge staan nie. Ons is teen dit. Die man is veronderstel om ons vroue te beskerm. “Dis dieselfde man wat altyd bereid was om mense te help. Hy was ’n goeie cop.” Kol. Andrè Traut, ’n polisiewoordvoerder, het die arrestasie bevestig. Hy het gesê die sersant, wat by Grassy Park se polisiestasie gebaseer was, word op ’n klag van seksuele aanranding aangehou. “Die verdagte sal Maandag (vandag) in Wynberg se landdroshof verskyn.”