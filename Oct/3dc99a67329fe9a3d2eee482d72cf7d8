GERUGTE dat Nceba Faku van die ANC weer burgemeester van die Nelson Mandelabaai Munisipaliteit sou word, word deur verskeie partye ontken. Faku, wat in New Brighton grootgeword het, is deesdae die sameroeper van die ANC se streek-taakspan in die Baai. Gerugte het die ronde gedoen dat hy, ná die moontlike verwydering van die huidige burgemeester, Mongameli Bobani, sy plek sou inneem. Verlede week se spesiale raadsvergadering is gekanselleer weens veiligheidsredes. Indien dit sou voortgaan, sou daar ’n mosie van wantroue in Bobani ter tafel gelê word. Talle partye sou die DA se mosie sekondeer. Maar die DA en ANC ontken dat daar waarheid agter dié gerugte skuil. Faku is in 1995 aangestel as die Metro se eerste swart mayor. Die Metro het destyds bekend gestaan as die Stad Port Elizabeth. Sy dienstermyn het in 2006 geëindig. Robbeneiland Sy burgemeesterskap het gekom nadat Faku vir 13 jaar op Robbeneiland ’n gevangene was weens sy politieke aktivisme. Hy het in 1978 sy matriek in die tronk voltooi en nadat hy vrygelaat is, is hy verkies as streekorganiseerder van die ANC in die Oos-Kaap. As burgemeester het Faku selfs Brittanje se koningin Elizabeth II genooi om te kom kuier toe sy Suid-Afrika in 1995 besoek het. Faku het verskeie toe­ken­nings­ in sy dienstydperk as burgemeester ontvang, insluitend die PMR Silver Arrow­ Award vir die “Most Admired Mayor” in 1998. Faku het nie die vrae oor die gerugte oor hom as die volgende burgemeester beantwoord nie. Hy het Son egter na die sekretaris van die ANC se streek-taakspan in die Baai, Luyolo Nqakula, verwys. Nqakula het die gerugte ontken en bygevoeg daar sal geen koalisie tussen die DA en ANC wees nie.