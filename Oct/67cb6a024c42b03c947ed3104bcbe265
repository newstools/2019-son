’N SANGOMA wat daarvan beskuldig is dat hy ’n 12-jarige meisie verkrag het en toe ook moes deal met twee klagte van attempted rape, is verlig nadat hy op ál die klagte teen hom vrygespreek is. Joseph Mzizi (41) van Uitbreiding 36 in die Baaise Northerns sê al die klagte is teen hom gebring omdat hy en sy vrou vooruitstrewend is en die kind se familie jaloers is op hulle. Mzizi is die stigter en president van die Saint Melito Apostolic Church in Uit­breiding 35. Borgtog Volgens Mzizi – ’n pa van twee minderjarige kinders – is hy op 13 November 2016 in hegtenis geneem op die klagte van verkragting. Mzizi sê daar is beweer hy het die meisie op 23 Oktober 2016 verkrag. Hy en sy gesin het in daardie stadium in die Joe Slovo informele nedersetting gewoon. Mzizi sê op 23 November dieselfde jaar is hy op borgtog vrygelaat. Hy sê kort hierna is die twee klagte van poging tot verkragting ook teen hom gebring. Op 4 Oktober vanjaar is Mzizi ingevolge artikel 174 van die Strafproseswet vrygespreek op die drie klagte van verkragting en die twee klagte van poging tot verkragting. Sy lawyer, Lineen Swarts, het dit bevestig. Mzizi meen die klagte is uit jaloesie teen hom gemaak. Hy sê die mense wat die klagte teen hom gelê het, was onder meer jaloers omdat hy twee erwe besit en ’n splinternuwe BMW ry. Volgens Mzizi is hulle ook jaloers omdat hy ’n sangoma­ is, in die proses was om vir hom en sy gesin ’n dubbelverdieping-huis te bou en oor sy vrou in daai stadium bevorder is tot ’n manager­ by ’n kettingwinkel. Mzizi sê toe die meisie se mense verneem sy vrou is nou ’n manager, wou hulle hê sy moes vir hulle jobs by die winkel organise. Volgens Mzizi het sy vrou aan die mense gesê hulle moet soos enige ander mens aansoek doen vir werk en dat sy nie toutjies gaan trek nie. Dit, sê Mzizi, het hulle niks gelike nie. Volgens hom het hy in ’n stadium die kar van ’n familielid van die mense herstel. Hulle moes hom R25 000 vir die herstelwerk betaal. Mzizi sê omdat die familielid hom nie kon betaal nie, het hy hulle R8 000 afslag gegee. Volgens hom kon die familielid hom steeds nie betaal nie. Hy sê dis toe dat hulle gangsters gestuur het om hom te vermoor, want dan kan hulle mos hulle hande op die kar lê. Volgens Mzizi was daar reeds drie aanslae op sy lewe. Hy sê op 13 November 2016 word hy toe uit die bloute in hegtenis geneem op die klagte van rape. Mzizi sê op 26 November – nadat gerugte die rondte gedoen het dat die meisie wat hy na bewering verkrag het, swanger is – het hulle sy vrou gyselaar gehou en later hulle shack afgebreek. Mzizi sê die oproeriges het sy splinternuwe BMW gesmash, die kar gestrip, ál sy duur drank gevat en dit aan taverns verkoop. Hy sê hulle het sy boumateriaal en ander masjinerie ook gesteel. Gedruip Volgens hom het hulle sy meubels gesteel en hang sy vrou se duur gordyne nou in dié mense se huis. Hy sê sy 14-jarige seun het ’n standerd op skool gedruip omdat hy erg gestres het oor die klagte teen sy pa. Volgens Mzizi het sy seun later aan hom gesê die rede hoekom hy gedruip het, was omdat hy bekommerd was sy pa kom nie terug huis toe elke keer wanneer hy hof toe moes gaan nie. Mzizi sê hy gaan die meisie se familie nou aanvat.