’N VERMEENDE rower sterk onder polisiebewaking in die hospitaal aan nadat drie mans die poskantoor in Somerset-Wes beroof het. Volgens kapt. FC van Wyk, polisiewoordvoerder, het die voorval 09:25 Dinsdagoggend plaasgevind. Twee van die rowers het die poskantoor binnegegaan en personeel met vuurwapens gedreig. Die werkers is toe beveel om geld aan die rowers te oorhandig. Die voorval was ’n groot ongerief vir mense wat hulle pensioen wou gaan trek, want die poskantoor is ná die voorval gesluit. Van Wyk sê die polisie se vinnige optrede het daartoe gelei dat een van die rowers kort ná die voorval vasgetrek is. Die rower is tydens sy arrestasie gewond en is tans in die hospitaal. Die twee ander rowers het egter daarin geslaag om te voet weg te kom. Die kar waarin die rowers probeer vlug het, is tot by Baden Powell-weg gejaag. By nader ondersoek is bevind dat dié voertuig in Augustus in KwaNobuhle in die Oos-Kaap gekaap is. Son het betroubaar verneem dat die rowers met ongeveer R50 000 weggekom het. Klagte van besigheidsroof en voertuigdiefstal word tans deur die cops ondersoek.