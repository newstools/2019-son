COPS in Uitenhage het lede van die gemeenskap gewaarsku om nie enige vreemde voorwerpe waarop hulle afkom by die Strelitzia­dam op te tel of te hanteer nie. Dié waarskuwing kom nadat twee mense Vrydag op twee ongebruikte mortierbomme by die dam afgekom het. Hulle het nie besef dit kan dodelik wees, sê kapt. Gerda Swart, ’n polisiewoordvoerder. Sy sê later is vasgestel die twee mortiere is steeds lewend en kon afgegaan het. Volgens Swart is die bomb disposal unit van Port Elizabeth hiervan ingelig. Die mortiere is toe gedeaktiveer. Swart sê Saterdag was ’n man besig om te hengel by dieselfde dam toe hy op ’n derde lewende mortier afgekom het. Die man het die polisie laat weet en die bomb disposal unit is onmiddellik na die toneel ontbied om dit in besit te neem. Kontak Volgens Swart het die dam se watervlak die laaste paar maande gedaal en is dít die rede hoekom dié vonds gemaak is. Die polisie doen ’n beroep op lede van die publiek om hulle te kontak as hulle sou struikel oor enigiets vreemds of enigiets wat soos ’n mortier of ander bom lyk. Cops waarsku die publiek voorts om nie die voorwerpe op te tel of te hanteer nie. Swart sê die polisie konsulteer tans met die munisipaliteit om die dam te sluit sodat die bomb disposal unit ’n deeglike ondersoek kan doen.