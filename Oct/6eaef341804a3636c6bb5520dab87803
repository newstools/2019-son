OUDTSHOORN. – Inwoners van die GG-kamp het hulle stem dik gemaak oor behuising en werksgeleenthede. Hulle het Vrydagoggend ’n vreedsame optog na die munisipale depot gehou en ’n memorandum aan munisipale amptenare oorhandig. Hulle het aanvanklik geweier dat werkers die perseel verlaat, maar hulle wel later laat uitkom. Mbulelo Xaba, ’n inwoner, sê hulle is tevrede met die vergadering wat hulle met drie senior amptenare gehad het. Hulle is deur die munisipale bestuurder, Allen Paulse, die direkteur van gemeenskapsdienste, Tommy­ Matthee, en die waarnemende direkteur van behuising, Shehaam Sims, toegespreek. Die inwoners vra in hulle memo beter behuising, werksgeleenthede vir jong mense, beter toiletgeriewe en dat die munisipaliteit die gebied meer gereeld skoonmaak. Volgens Sims is sy in gesprek met die konstruksiemaatskappy Asla oor die beskikbaarstel van sowat 400 wooneenhede. Volgens Matthee is die munisipaliteit ook besig met ’n projek om tot Junie 2020 werksgeleenthede aan sowat 120 inwoners te bied vir die skoonmaak van woonbuurte.