DIE geestelike dansgroep One Voice van Port Elizabeth wil ’n verskil in die gemeenskap maak. Die groep se leier, Maryke Julies (42), vertel passievol en met groot vreugde oor wat die Here deur hulle in die Vriendelike Stad doen. “Ons wil deur dans ’n impak maak en verandering bring, veral in die lewe van die jeug. “In alles wat ons doen, vertrou ons net op die Here en ons dans met volle oorgawe. “My gunsteling-vers in die Bybel is in Spreuke 5: ‘Vertrou op die Here met jou hele hart en steun nie op jou eie insig nie.’ “Ek is so dankbaar teenoor my ouers vir hulle ondersteuning en die liefde van die Here wat geen einde het nie.” Edith Constable (19), ook ’n lid van die groep, vertel dit was altyd haar begeerte om in die groep te wees. “Dis ’n eer om lid hiervan te wees en ek voel so tuis in die groep. My hart jubel. “Ek is gespot deur van my vriende omdat ek wou dans, maar ek het my nooit aan hulle gesteur nie. Ek het ’n droom gehad, en met harde werk en toewyding het dit waar geword.” Johanna Skinner (42), nog ’n lid, vertel dis ’n voorreg om met die jeug in die gemeenskap te werk. “Baie van die kinders kom uit moei­like omstandighede, maar ons skep vir hulle ’n veilige tuiste,” verduidelik Skinner. “Ons is so dankbaar vir die leiding van ons leier en inspirasie by die One Voice Family Revival Centre, want die Here is besig om groot dinge te doen.”