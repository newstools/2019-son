ENGELAND se afrigter, Eddie Jones, en sy Aussie eweknie, Michael Cheika, het nogal taamlik baie in gemeen. Albei se ouers het na Australië geïmmigreer toe hulle nog laities was. Hulle het albei vir die die Randwick-klub in Sydney gespeel en albei het al die Aussies na ’n WB-eindstryd gecoach. Albei is natuurlik ook uitgesproke en nie een van die twee here is op hul bek geval nie. Veral nie wanneer dit tyd is om hul misnoeë te kenne te gee nie. Die twee se spanne kom Saterdag teen mekaar te staan in die WB-kwarteindronde en die skote het alreeds in die aanloop tot die toets (in tipiese Jones/Cheika fashion) begin klap. Jones het vandeesweek gegrap deur te sê dat die tifoongode hulle goedgunstig was deurdat hulle nou twee weke tyd gehad het om voor te berei vir die kwarteindstryd. Cheika het natuurlike teruggekap: “Wel hulle beter wen want hulle het dan nou die beste voorbereiding volgens die coach gehad.” 