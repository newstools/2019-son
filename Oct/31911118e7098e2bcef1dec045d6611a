SKOKKENDE statistieke oor bende-misdaad, insluitend moorde, pogings tot moord, die onwettige besit van vuurwapens en dwelmverwante misdade het in die Baaise hooggeregshof uitgekom. Statistieke oor “ander sake” soos brandstigting, intimidasie en aanranding het ook op die lappe gekom. Sers. Conrad Goosen van die Baaise teen-bende-eenheid het hierdie statistieke Vrydag voorgehou in die moordverhoor van Marshall Thomas en Maxwell Muller, albei van Helenvale. Medepligtige Regter Irma Schoeman het Thomas in Julie skuldig bevind aan die skietdood van Hakeem Baartman (3). ’n Dwaalkoeël het Hakeem op 18 November 2017 getref toe hy voor sy ouerhuis in Hartebees-straat, Helenvale, gespeel het. Muller is as ’n medepligtige aan die moord skuldig bevind. Schoeman het Thomas en Muller ook skuldig bevind aan poging tot moord en die onwettige besit van ’n vuurwapen en ammunisie. Muller is boonop skuldig bevind op twee klagte wat verband hou met die Wet op die Voorkoming van Georganiseerde Misdaad. Goosen is die ondersoekbeampte in die saak. Hy het Vrydag ter verswaring van vonnis getuig in die boekjaar 2016-’17 was daar in die Baai 108 moorde, 200 pogings tot moord, 77 voorvalle van die onwettige besit van ’n vuurwapen en 49 dwelmverwante voorvalle. Hy het gesê in dié tydperk was daar 48 “ander sake”, soos brandstigting, aanranding en intimidasie. Goosen het bygevoeg dat daar in die boekjaar 2017-’18 altesame 87 moorde, 211 pogings tot moord, 48 sake van die onwettige besit van ’n vuurwapen, 40 dwelmverwante sake en 62 “ander sake” was. In die boekjaar 2018-’19 was daar 106 moorde, 216 pogings tot moord, 56 voorvalle van die onwettige besit van ’n vuurwapen, 40 dwelmverwante sake en 49 “ander sake”. Goosen het gesê voorvalle van onskuldige omstanders wat gewond word, kom gereeld voor. Hy het getuig sedert verlede maand raak meer nuwe gesigte by bende-aktiwiteite betrokke en dié outjies raak al hoe jonger. Hy het verduidelik die rede hoekom al hoe meer jonger mense by bende-aktiwiteite involved raak, is dat die jongspan opkyk na verkeerde rolmodelle en dan dink dis cool. Volgens Goosen is daar in baie huishoudings nie ’n stabiele struktuur nie. Dit sluit in die afwesigheid van ’n moeder- en/of vader-figuur. Hy het verduidelik die kinders is sonder toesig en raak dan by bendes betrokke. Goosen het gesê Thomas val in dié kategorie nadat sy (Thomas se) lawyer, James Riley, aan hom gesê het sy kliënt se ouers is oorlede toe hy vyf en ses jaar oud was. Hy het bygevoeg Muller is ook in dié kategorie nadat sy (Muller se) lawyer, Louisa Roux, aan Goosen gesê het haar kliënt se ouers is separated, dat hy skool in gr. 7 verlaat het en by bende-aktiwiteite betrokke geraak het. Goosen het gesê baie kinders word in soortgelyke omstandighede groot, maar draai nie as gangsters uit nie. Goosen het gesê in sy ervaring word mense uit goeie huise ook gangsters. Adv. Rafiek Ahmed, die staatsaanklaer, het in sy voorvonnisbetoog gesê kort nadat die 19-jarige man, wat ’n staatsgetuie in die saak is, op Thomas geskiet het, was daar cops in die omtrek by wie hy die voorval kon aanmeld. Thomas en dié jong man het ’n geskiedenis van konflik. Ahmed het gesê Thomas het eerder besluit om ’n gun by ’n bende te gaan haal om ’n misdaad te pleeg. Volgens Ahmed het Thomas genoeg tyd gehad om af te koel nadat die 19-jarige man op hom geskiet het. Die staatsaanklaer het verduidelik Thomas se wraak het nie geëindig nadat hy op die 19-jarige man geskiet het nie. Hy het gesê Thomas het nog skote afgevuur. Ahmed het bygevoeg al toon Thomas, luidens die voorvonnisverslag, berou, neem dit nie die skade weg wat hy die gemeenskap berokken het toe hy Hakeem doodgeskiet het nie. Weggesteek Oor Muller, het Ahmed gesê, hy is die een wat Thomas van die gun voorsien het en hy het saam met Thomas afgesit om seker te maak die shooting vind plaas. Ahmed het gesê Muller het ná die voorval boonop die gun weggesteek. Volgens hom is direkte tronkstraf gepas vir Thomas en Muller. Vonnisoplegging is op Maandag 21 Oktober.