KOBE. – Rassie Erasmus glo Kanada is nie meer die walkover wat dié land in vorige World Cups was nie. Suid-Afrika kom môre in die Misaki-stadion in hulle laaste groep B-wedstryd van die World Cup teen Kanada te staan. Die Bok-breier het in sy speeldae in 1998 teen Kanada gespeel. Hy meen die manne van Noord-Amerika het sedertdien geweldig baie vordering gemaak. Erasmus sê: “In die verlede was ’n game teen Kanada ’n walkover. Maar wanneer jy na die vertoning van Kanada teen Italië kyk, sal jy sien dat hulle as ’n span aansienlik verbeter het. “Hulle het die vermoë om fases saam te stel. Teen Italië het hulle baie geskep, maar hulle kanse verbrou. Hulle kon maklik vier of vyf goeie drieë gedruk het.” Erasmus loof Wêreldrugby vir die werk wat hy met spanne soos Namibië, Kanada en Japan gedoen het. “In die World Cup in 1995 in Suid-Afrika, was Japan in Bloemfontein – waar ek woon – gesetel. Die scores was 125 en 105 teen hulle. “Ek sê nie hulle is nou skielik op dieselfde vlak as die vlak 1-nasies nie, maar hulle is nou baie mededingend. “Daar is ’n paar spelers in Kanada se span, soos DTH van der Merwe, teen wie ek in Pro14 (vir Munster) gecoach het. Sommige van hulle speel boonop in Nieu-Seeland. “Wêreldrugby het goeie werk met Kanada gedoen. Jy kan nie bekostig om jou oog van hulle af te haal nie. Jy kan dalk net een of twee foute maak en dan buit hulle dit uit. “Hulle is taai en fisiek. Ons weet van die sportsoorte waaraan hulle gewoond is. Hulle is fisieke manne. “Ek het al teen hulle gespeel. Die span wat ek gekies het, is bewus van die fisieke aanslag wat hulle kant toe gaan kom.”