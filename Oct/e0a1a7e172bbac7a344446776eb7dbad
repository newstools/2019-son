CLANWILLIAM. – Emo­sionele tonele het hulle gister by die landdroshof afgespeel waar ’n vermoorde juffrou se kêrel vir dié moord verskyn het. Die familie van die slagoffer, Allison “Sussie­” Plaatjies (27) van Swellendam, was van die eerste hofgangers en het hulle heel voor in die galery gaan sit maak. Die hof is verder gevul met vriende en kollegas van die geliefde onderwyseres. Die beskuldigde, Philip April, se ma, Rolene, het kort voordat die landdros haar plek ingeneem het, by die hofsaal gekom. Die landdros het die hofgangers gewarn voordat Philip by die hof ingebring is om nie in haar hof uit te vaar teenoor hom nie. Hy en Allison het mekaar by CPUT se Mowbray-kampus ontmoet en was byna drie jaar in ’n verhouding. April was geklee in ’n blou jean en base­ball-top. Hy’t so mak soos ’n lammetjie voorgekom, pal voor hom gekyk en aan die hof die skrape aan sy hande en nek gewys. Heinie Swartz, die staatsaanklaer, het gesê die staat gaan borgtog teenstaan. “Die saak voor die hof is ’n skedule 6-misdryf. Ook is ons van mening dat die moord premeditated was.” Sussie se vriende en familie het hardop gehuil en April se ma het die hof gedurende die verrigtinge verlaat. Die saak is tot 13 November uitgestel. Buite die hof het die familie en vriende mekaar getroos. Sussie se bebloede lyk is Sondagaand in haar flat in Katjiepieringstraat gevind. Dorpenaars beweer sy was keelaf gesny en baie gelem. Stralende Sussie se ma wou nie met die media praat nie. Haar peetma, Isabella Lom­bard (62), het die praatwerk namens die familie gedoen. “Sussie was die tipe dogter wat elke ma wou hê. “Sy was ’n stralende nooi, binne en buite. ’n Mens hoef haar nie te geken het om haar te like nie.” Die familie is nog besig met begrafnisreëlings. Hulle het nog nie haar besittings, insluitend die kar wat sy onlangs gekoop het, gaan haal nie. Die kar is deel van die bewyse in die saak. April is volgens die staat in die kar aangekeer. ’n Klag van motordiefstal is ook teen hom aanhangig gemaak.