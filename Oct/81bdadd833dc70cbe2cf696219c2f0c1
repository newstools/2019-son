DIE gemeenskap van Reigerpark in Johannesburg is woedend omdat 'n 34-jarige man, wat na bewering ‘n tweejarige baba verkrag het, vrygelaat is. Luidens Eyewitness News se berig is die man Maandag vrygelaat weens 'n gebrek aan bewyse. Phindi Mjonondwane, woordvoerder van die nasionale vervolgingsgesag (NVG), sê die saak is nie op die hofrol geplaas nie omdat die ondersoek nog nie afgehandel is nie. Mjonondwane sê wanneer die ondersoek voltooi is, sal die saak weer hervat word vir 'n besluit. Die gemeenskap is nie tevrede met die verduideliking nie en soek nog antwoorde by die polisie en NVG. Hulle het Maandagaand tot by die raadslid se huis gemarch en 'n verduideliking by hom ook gesoek. Chetwick Wagner, ‘n gemeenskapwoordvoerder, sê 'n vergadering gaan nou gehou word. Eyewitness News berig die kind is verkrag terwyl sy in die 34-jarige man se sorg was en dat 'n doktersondersoek dit bevesitg het. 