K. Blake van Ottery skryf: Ek het ’n ope vraag vir ieder en elk wat in Suid-Afrika woon (al gaan dit op die ou end die hele wêreld raak). ’n Paar dae gelede praat ’n ruimtevaarder met kinders van die Kaapse Vlakte oor die geleenthede wat ruimteverkenning en tegnologie vir hulle loopbaan inhou – en vir die toekoms van die mensdom. Ek het my oë toegemaak en gewonder waar en hoe die mensdom kos gaan kry om op die tafel te sit. Terwyl my oë toe is, werk my brein kliphard uit waar ’n mens sal kos kry as jy in die ruimte woon. Dit tref my tusen die oë: Dáár is nie kos nie. Maar daar is ’n tasbare, praktiese oplossing. Ons oseane is en was nog altyd die grootste bron van kos. Die see verskaf werk. Dit is ’n belangrike rolspeler in die verskaffing van lewegewende voedsel – en dis hier reg by ons vingerpunte. Die verskil tussen die ruimte en die oseane is hoe die mens as bewaarder dit tot dusver benader het. Die ruimte is ’n onbekende gebied en daar is geen besoedeling wat die voedsel kan besmet wat dit tog in elk geval nie kan voortbring nie. Intussen het ons toegelaat dat miljoene tonne gemors gestort word in ons oseane, waar ons die middele vandaan kry om aan die lewe te bly. Ons wend geen astronomiese pogings aan om die oseane skoon te kry nie. Hopelik sal ons – wanneer ons eendag tot ons sinne kom oor die lewe­gewende oseane – holisties en sinvol te werk gaan om dié massiewe nat Tuin van Eden te bewaar. Ons moet nóú iets doen as ons wil oorleef. Deesdae fokus ons meer as ooit tevore op aktiviste en ons dwing politici om te besef die ruimte is vir die voëls. Hulle moet ons oseane skoon kry – vroeër eerder as later. Maak toe jou oë en stel jou voor jy kan nie iets so eenvoudigs soos die internasionale delicacy vis en chips eet nie. Soos Jacques Cousteau gesê het: “Water en lug, die twee dinge waarvan alle lewe afhanklik is, het wêreldwyd asblikke geword.”