DIE Bafana Bafana-breier, Molefi Ntseki, se eerste wedstryd in beheer van die nasionale span is dalk ’n vriendskaplike wedstryd, maar ’n goeie begin is noodsaaklik. Bafana Bafana speel vandag in die Nelson Mandelabaai Stadion teen Mali. Dis deel van die jaarlikse Nelson Mandela Challenge. Hoewel Ntseki se eerste wedstryd eintlik verlede maand teen Zambië moes gewees het, is hy baie bly dié is nou sy eerste een. “Dit is nie net nog ’n Nelson Mandela Challenge nie. Dit is die 25ste viering daarvan. So, dit maak dit baie belangrik,” sê Ntseki. “Dis ook nie net ’n vriendskaplike wedstryd nie. Ons speel om te wys waarvoor Madiba in dié land gewerk het. Ons sien dit as ’n Cup game. Mense onthou net die wenners. So, ons plan is om te wen.” Bafana het niks om te vrees teen die Wes-Afrikane nie. In die twee spanne se vorige ontmoeting – ’n friendly in 2015 in Gaboen – het Bafana Bafana met 3-0 geseëvier. Ntseki sê sy span is gelaai met talent; daarom is hulle nie geworry hoe groot en sterk Mali se span is nie. Uitblinkers Ntseki is nie verkeerd nie. Hy het spelers soos Bongani Zu­ngu, Keagan Dolly en natuurlik Percy Tau, wat ’n wedstryd met spesiale oomblikke kan wen. Veral Zungu was een van die SA span se uitblinkers in die afgelope Afcon-toernooi. Hy sal gretig wees om weer te wys wat hy kan doen. Tau het onlangs vir sy klubspan, Club Brugge, in die Champions League teen Real Madrid uitgedraf. Hy het gehelp om een van sy span se doele te maak in die gelykop uitslag van 2-2. “Ons het kreatiewe spelers van gehalte. Dit is ons sterk punt. “Dit sal dom wees van ons om nie daarop te konsentreer nie,” vervolg Ntseki. Die wedstryd dien ook as voorbereiding vir Bafana Bafana se wedstryde teen Ghana en die Soedan om vir Afcon te kwalifiseer; dus is ’n positiewe begin vir Ntseki belangrik. “As ’n mens na Fifa rankings kyk, is Mali bo ons. ’n Wen is dus belangrik sodat ons ons plek kan verbeter en selfvertroue kan kry vir die komende wedstryde.” Bafana het in die vorige Nelson Mandela Challenge in Durban met 1-1 gelykop gespeel teen Paraguay.