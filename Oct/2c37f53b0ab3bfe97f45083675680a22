BOLAND Rugby is baie geneig om die nuus om die verkeerde redes te haal. Beweerde wedstrydknoeiery, ondersteuners wat ’n talentvolle jong skeidsregter aanrand en die daaropvolgende afdanking van lede van die skeidsregtersver­eniging het alles in net die laaste paar weke gebeur. Maar Saterdag se ag halfeindstryde in Bolandse klubrugby se onderskeie ligas was iets besonders om te aanskou. ’n Magdom mense het op die Boland Stadion in Wellington toegesak met die hoop om getrakteer te word op skouspelagtige rugby en natuurlik dat hulle gunsteling-span sou seëvier. Die scenery was bright en kleurryk en die weer perfek. Die rugby was soms sprankelend en almal verdien hier ’n pluimpie. Die twee Groot Uitdaagbeker-halfeindstryde (Darling teen Caledon en Roses United teen Saldanha) was van ’n goeie gehalte. Veterane soos Earl Lewis en Jacquin Jansen het gewys hulle kan nog kers vashou vir die laities. Die Boland het ook note gevat van manne soos Cola Williams, Lorenzo Swart, Stephan Fourie, PJ Bester en Keagan September. En net om te wys dat Boland oor veel meer net as stepping, big hits en drieë gaan, het ’n ander veteraan, Charlie Vraagom, gewys daar is nog ’n plek vir skepdoele, veral in uitklopwedstryde. Dié games is ook live op YouTube uitgesaai en is reeds meer as 25 000 keer gekyk. Die Boland Rugbyunie se 235 klubs is sy grootste bate. Hulle maak amper 30% van Saru se totaal uit. Spelers soos Ricky Januarie, McNeil Hendricks, Frankie Horne, Marius Joubert, Ashwin Willemse, Cornal Hendricks en Garth April (om enkeles te noem) is produkte van dié stelsel. Saldanha se Shilton van Wyk maak boonop dié naweek sy debuut vir die Blitsbokke. Dis tyd vir die Boland om sy potensiaal te benut en omstredenheid te begrawe.