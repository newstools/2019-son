KAAPSE gospelaanhangers, hier is slegte nuus vir julle ... Een van die Kaap se bekendste­ gospelsangers, Gregory Abrahams, het besluit­ om die verhoog koebaai toe te roep. Hy reik Sondag 3 November sy laaste CD uit in die Free Wayside Mission of South Africa. Dié venue is op die hoek van Thomas- en Norwoodweg in Balvenie Estate in Elsiesrivier. Die CD getiteld God Sal Jou Nooit Verlaat is ’n single met twee songs op – die titelsnit en ook “Ek Sal Jou Nooit Verlaat”. “Dit is my laaste opname en ek gaan nie verder optredes reël nie,” het Gregory bevestig. “Ek gaan net optree wanneer mense my uitnooi na events en kerke. “Ek gaan my van nou af toespits op my organisasie, Grip Promotion, waar ek meer aandag daaraan gaan gee om jong en opkomende gospelkunstenaars te promote en hulle te help om hulle loopbaan op dreef te kry.” Die deure word 16:00 oopgemaak en die event begin 17:00. Gospel artists wat gaan optree, is Roland Morkel, Natasha Fick, Dorothy Petersen en Natasha Swano. Die spiritual danser Na­dine Jonas en die mannekoor The Philadelphians gaan ook perform. Daar gaan ook T-shirts en CD’s te koop wees. Kaartjies kos R50 vir volwassenes en R20 vir kinders. Kaartjies is te kry by Gregory by 063 523 6466 of deur sy Facebook-blad.