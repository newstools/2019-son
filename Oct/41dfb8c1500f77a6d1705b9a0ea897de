KORT nadat ’n man ’n vyfjarige meisie verkrag het, het hy ’n kombers oor haar gesig gegooi en haar kaal en alleen in sy huis toegesluit. So het ’n sewejarige meisie gister getuig oor haar en haar agjarige maatjie se nagmerrie in September 2017. Die meisies was in daardie stadium albei vyf jaar oud. Klaar Die beskuldigde is Mlungiseleli Tyane (51) van KwaZakhele. Hy staan tereg op twee klagte van verkragting, twee klagte van ontvoering en ’n klag van poging tot moord. Die meisie se maatjie het eergister reeds klaar getuig. Volgens die sewejarige meisie het sy en haar maatjie die dag van die voorval by ’n ander maatjie se huis gespeel. Sy sê dit was toe dat ’n man hulle genader het. Hy het haar maatjie R5 gegee, waarna die maatjie die geld aan haar gegee het. Volgens die meisie het die man gesê hulle twee moet gaan chips koop. Sy het getuig hy het gesê hulle moet dan die chips na sy huis bring en hy het die huis aan hulle twee uitgewys. Die meisie sê op pad terug na die man se huis toe wou sy na haar ouerhuis toe gaan, maar haar maatjie het aan haar getrek. Sy’t getuig toe sy die chips vir die man gee, het hy haar gestoot. Volgens haar het sy en haar maatjie – wat in daardie stadium voor haar gestaan het – albei geval. Die meisie getuig nadat die man die huis se deur toegemaak het, het hy met sy voet op haar maag getrap en ’n mes teen haar regterarm gedruk. Volgens die meisie het die man gesê sy en haar maatjie moet op ’n matras sit en die chips eet. Sy sê hierna het hy gesê hulle moet hulle klere uittrek. Volgens die kind het die man eers haar maatjie se hande en voete met ’n tou vasgebind en toe haar hande en voete. Sy getuig hy het toe sy klere ook uitgetrek. Volgens haar het die man die tou om haar voete losgesny, haar been opgelig en “dirty things” aan haar gedoen. Sy sê hierna het hy haar beveel om in ’n hoekie te sit. Hy het ’n kombers oor haar gesig gegooi. Volgens haar het sy deur die kombers gesien dat die man ook “dirty things” met haar maatjie doen. Die meisie sê toe die man klaar was met haar maatjie, het hy gesê hy gaan haar maatjie huis toe neem en dan vir haar kom doodmaak. Alkohol Volgens die meisie het die man ’n tweede keer gesê hy gaan haar kom doodmaak. Die meisie getuig die man het later teruggekeer huis toe, ’n sigaret gerook en alkohol gedrink. Sy sê sy het dit alles deur ’n gat in die kombers gesien. Volgens die meisie was daar toe ’n klop aan die deur. Sy sê ’n cop het ingekom en die kombers van haar gesig afgehaal. Volgens die meisie het sy aan die cop vertel wat die man gedoen het toe die cop haar uitvra. Die meisie sê die cop het haar toe tot by die ambulans geneem. Volgens haar het haar ma ook intussen daar aangekom. Die beskuldigde bly in aanhouding. Die saak dien voor regter Irma Schoeman. Adv. Megan September-Qatana kla aan.