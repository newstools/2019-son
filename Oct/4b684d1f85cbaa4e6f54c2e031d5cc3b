DIE Chilli Boys het hulle duck gebreek vir die seisoen, maar kan hulle hul duck in die Premiersokkerliga (PSL) breek? Met ’n oorwinning van 1-0 oor Bloemfontein Celtic Dinsdagaand in die Sisa Dukashe Stadion in die Telkom Knockout is Chippa nou aan die gang vir die seisoen. Steil Dit was Chippa se negende wedstryd dié seisoen, maar hy is steeds sonder ’n oorwinning in die PSL. Chippa sukkel ook met wegwedstryde en met Highlands Park wat môreaand in die Makhulong Stadion wag, het die Oos-Kaapse span nog ’n steil opdraand voor hom. Chippa se breier, Norman Mapeza, sê net baie harde werk sal verseker dat hulle ’n goeie uitslag kry. “Almal weet Chippa sukkel weg van die huis. So, ons sal alles moet gee in die wedstryd teen Highlands,” het die afrigter gesê. Volgens Mapeza is die span se haakplek sy oorgang van verdediging na aanval. “Dit is iets wat ek opgelet het teen Bloemfontein. Ek dink in dié stadium is ons beste kanse vir doele van set pieces. “Teen Bloem het ons doel gekom van ’n hoekskop.” Die breier dink sy span sal sy wedstryde beter moet bestuur as hy relegasie wil vryspring. Dit gaan moeilik wees om Highlands te klop. Dié span sit tans gemaklik in die sesde plek op die log. Uithaal Hy het sover nog net twee wedstryde verloor – een teen Mamelodi Sundowns en een teen Kaizer Chiefs. Spelers soos Tercious Malepe sal weer soos teen Bloem moet uithaal en wys as Chippa sy eerste oorwinning wil smaak. Chippa is nog in die 16de plek onderaan die log.