’N LESBIESE lover is na bewering die derde party wat daartoe gelei het dat ’n sakeman van Kuilsrivier sy vrou en toe homself om die lewe gebring het. So vertel ’n close familielid van Kenny Braaf, wat verlede week na bewering sy vervreemde vrou, Ernestine Braaf, in die kop en nek geskiet en homself ure later in die kop geskiet het. Kenny (62) het na bewering vroeg vanjaar uitgevind Ernest­ine (51) het ’n lover nadat hy ’n privaat speurder op haar spoor gesit het. Die persoon vertel die twee vroue se verhouding was ’n geheim. Ernestine en die vrou het soos vriendinne voorgekom. Die vrou was na bewering een van Ernestine se BodyTalk-klante. BodyTalk is terapie wat daarop gebaseer is dat die liggaam die wysheid het om homself gesond te maak. Kenny het uitgevind van die twee vroue nadat foto’s van hulle op ’n outing geneem is. Toe Kenny vir sy vrou hiervan gevra het, het sy dit na bewering erken en vir ’n egskeiding gevra. Ernestine en die lover het planne gehad om die huis in Soneike van Kenny te koop sodat hy die helfte van die eiendom kon kry, vertel die familielid. Daar was ’n interdik teen Kenny wat hom verbied het om naby die gesinswoning te kom, waar Ernestine en haar dogters gewoon het. Verlede week Maandag het Kenny na bewering sy vrou by hulle huis ingewag en haar twee keer geskiet terwyl sy nog in die kar gesit het. Hy het homself ure later in sy suster se agterplaas doodgeskiet. ’n Gedenkdiens sal môreaand vir Ernestine in die Verenigende Gereformeerde Kerk in Eersterivier gehou word. Sy sal onthou word as ’n sterk, bemagtigde vrou, sê haar vriende en familie.