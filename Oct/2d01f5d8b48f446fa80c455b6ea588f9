DIE sokkerklub Apex United­ is net vyf jaar oud en hy gaan volgende jaar deelneem aan sy eerste Northern Areas Football Association (Nafa) Premierliga-seisoen. Apex het met 96 punte die Eerste Liga-titel verower. Windvogel All Stars het met 92 punte tweede geëindig. Apex het 108 doele aangeteken in die liga se 26 wedstryde. Die span se breier, Jermyn Leander, sê sy spelers se team spirit is die rede vir hulle sukses. “Dit was ’n baie moeilike seisoen. Daar was vyf ander spanne wat ook die titel kon wen, maar alles is makliker gemaak deur die wonderlike gees in die span. “Almal wou wen en iets groots bereik en met harde werk het ons ons doel bereik. “Ek is baie trots op almal wat betrokke is by die klub, asook die ondersteuners.” Leander wou nog nie verklap wie sy span se top-doelskieter is voor hulle awards-aand nie, maar sê Nevan Gardner, Duran Weitz en Isaac Gentle is van die spelers wat die meeste doele bygedra het. Die breier sê hulle sien almal uit na die volgende seisoen en hoewel hy reeds begin beplan het vir die volgende seisoen, is hulle nie haastig nie. “Ons is verseker dit gaan nog moeiliker wees, maar ons is gereed. Ons plan is om ons bes te doen, maar om te praat van mik na die titel en so, sal moet wag. “Ons beoog om te kyk hoe dit gaan en daar te probeer bly vir ’n seisoen of twee.” Die breier bedank almal wat die klub dié seisoen gehelp het, veral Marlon, Monique en Montague Paulse. “Hulle moes soms van hulle eie vervoer gebruik maak om ons te help.”