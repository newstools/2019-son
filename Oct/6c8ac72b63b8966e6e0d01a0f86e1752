DAAR sal nog lank gepraat word oor 2019 se Coke Cup final – die atmosfeer, aksie en drama ... ’n Mens kan met sekerheid sê dié prestigeryke amateur-bekerreeks het beslis aan die verwagtinge voldoen. Bedank Dis hier waar veral Dan Davis en Matthew Jewell, die borg se verteenwoordigers, krediet verdien. Die nuwe kampioen, Woodlands United, moet sy goalie en kaptein, Stanton Weir, vir sy uitstekende keerwerk bedank. Weir, wat die uitstaande speler in die reeks was, was Saterdag weer op sy stukke toe hulle Hanover Park, die tweemalige kampioen, met 3-2 op penalties geklop het. Die telling het ná 90 minute se speeltyd met 0-0 gelykop geëindig. Weir het drie skoppe gekeer om aan dié 2007-kampioen sy tweede titel te besorg. “Ek is oorweldig en weet nie regtig hoe om te voel nie,” het Wier verduidelik. “Dis die eerste keer dat ek in ’n Coke Cup final speel, asook my eerste keer in die Athlone Stadion. “Dit was ’n baie spesiale atmosfeer en een wat ek nie maklik sal vergeet nie,” het die voormalige nasionale o. 17 goalie­ bygevoeg. Intussen het Woodlands se voorsitter, Brendan Fernandes, verduidelik hulle sukses is nie net ’n pluimpie vir die klub nie, maar vir die gemeenskap van Mitchells Plain. “Die (prysgeld van) R35 000 klink nie baie nie, maar vir ’n amateurklub soos ons beteken dit baie,” het Fernandes uitgewys. “Dankie aan die borg vir die verskil wat hulle in ons gemeenskappe probeer maak. “Was dit nie vir so ’n kompetisie nie, was ons nie vandag hier nie. “Kyk hoe gelukkig is die mense van ons hood.”