WÊRELDRUGBY sou nie hul wedstryd gekanselleer het as die All Blacks Saterdag vier of vyf punte teen hulle nodig gehad het nie. So sê Italië se kaptein, Sergio Parisse. Italië het 'n skokoorwinning teen die All Blacks nodig gehad om tot die kwarteindronde deur te dring. Weens die kansellasie van die wedstryd kry hulle nou net twee punte daaruit. Parisse sê dis moelik om te weet dat hulle nie die geleentheid gaan hê om 'n wedstryd teen een van die groot spanne te speel nie. "As Nieu-Seeland vier of vyf punte teen ons nodig gehad het, sou dit nie gekanselleer gewees het nie. "Ons het die kans gehad om teen 'n goeie span in 'n groot stadion te speel. Dit is belaglik dat 'n besluit van so 'n aard gemaak is, want dit is nie asof die toeskouers eers gister hier aangekom het nie. "Dit is belaglik dat daar geen Plan B is nie, want dit is nie iets nuuts dat tifone Japan tref nie. Wanneer jy 'n Wêreldbeker reël moet jy 'n Plan B in plek het." Conor O'Shea, Italië se afrigter was meer diplomaties en sê almal voel af omdat hulle die kans wou gehad het om teen Nieu-Seeland te speel. "Dit was die volgende uitdaging vir ons en dalk die laaste keer vir Sergio, Ale en Leo om te speel en 'n kans om die jong spelers 'n kans te gee. "Ek voel jammer vir die spelers, die personeel en die toeskouers." Intussen het Wêreldrugby ontken dat die All Blacks geweier het om die wedstryd te speel as dit na die Maandag geskuif sou word. Steve Hansen, All-Blacks-breier, sê die kansellasie van die wedstryd was buite hul beheer. - Stuff