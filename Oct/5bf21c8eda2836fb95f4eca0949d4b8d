DIE Suid-Kaap se Munisipale Uitdaagreeks het momentum gekry met spanne wat meer gevestig is. Die tweede ronde is Saterdag beslis en Jerome Muller (afrigter) en sy George-span het ’n tweede sege behaal. Dit was toe hulle Mosselbaai in die D’Almeida-stadion met 45-18 geklop het. George het die vorige naweek met Hessequa klaargespeel. George is gelaai met spelers van Evergreens en die Premierliga-kampioen, Crusaders, en het Progress se haker, Xavier Scholtz, as kaptein. Die manne van Mosselbaai het gesukkel om aan die gang te kom. Boonop moes hulle sonder hulle kaptein, Shario Rosenkrantz, klaarkom. Rosenkrantz, wat sy debuut vir die SWD-Arende vanjaar op vleuel gemaak het, sukkel met ’n liesbesering. Spanne van die SWD-streek se munisipale gebiede George, Oudtshoorn, Mosselbaai en Hessequa spook sake in die Community Cup uit. Die spanne van Bitou, Knysna, Kannaland en Sentraal-Karoo ding mee om die Community Shield. Die eindstryde is op 9 November op Outeniquapark.