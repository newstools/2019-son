KLUBRUGBY in die Ooste­like Provinsie is ’n legende armer. Dis nadat die ster-losvoorspeler en voormalige kaptein van Gardens Andile “AJ” Maart besluit het dis tyd om sy rugbystewels weg te pak. Dié 35-jarige boorling van Somerset-Oos is welbekend in Oos-Kaapse rugbykringe. Hy is eens op ’n tyd beskou as iemand wat selfs Superrugby vir die Southern Kings kon speel. Ongelukkig is sy talent – toe as ’n jong flank – nooit raakgesien deur die destydse bestuur van OP Rugby nie. Maart kan as die eerste in sy soort met betrekking tot moderne losvoorspelers beskou word. Hy is geseënd met spoed en het die vermoë om balbesit om te keer. En daar is nie ’n bang haar op sy kop as dit kom by meer fisieke spelers aanvat nie. Gereed Een van die beste herinneringe van Maart se spel was toe hy in 2009 se triomfant­like Super12-eindstryd op Uitenhage se Sentrale Veld Port-Elizabeth Polisie aan flarde gehardloop het. Maart skyf op Facebook hy het lank en hard gedink oor sy besluit. “Ek het dit gedoen, want ek voel ek is gereed om ’n nuwe hoofstuk te begin. “Daar is baie goed wat my motiveer. My familie, geloof en om my purpose te vind. “Daar is so baie mense wat ek graag wil krediet gee vir hulle bydrae tot my loopbaan, maar hulle is te veel om te noem. “Ek wil veral die afrigters bedank vir die asemrowende eer om die Gardens-trui te kon aantrek – ek het groot respek daarvoor.” Ongelukkig kon Maart nie sy uittrede met ’n week vertraag nie. Hy sou dit ná die eindstryd van die OP se Superliga wou doen. Gardens het egter sy halfeindstryd teen Progress verloor.