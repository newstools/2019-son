VAN WYKSDORP. – Om verkrag te word is siek. Om twee keer dieselfde aand deur dieselfde vuilgatte verkrag te word, is twee keer siek. Dít is presies wat ’n 18-jarige meisie oorgekom het. Dié klein dorpie is geruk deur hierdie sinnelose daad. Iemand na aan die slagoffer se familie vertel: “Die kind is nou ’n wrak. Sy is stukkend. Hoe gaan hierdie ding nie haar toekoms nadelig raak nie? “Daai jong het haar eers in die plakkerskamp verkrag. Toe sy weghardloop, het hy haar agtervolg en toe in die bosse daar naby wragtag weer verkrag. “Hy moet vrot in die tronk.” Dit is nou die tweede agtereenvolgende rape in Kannaland. Die vorige rape was in Nissenville, waar ’n jong ma agtervolg en in die bosse verkrag is. Kapt. Malcolm Pojie, polisiewoordvoerder sê: “Die FCS het ’n verdagte in sy 30’s gearresteer. “Die voorlopige ondersoek dui daarop dat die slagoffer twee keer dieselfde aand deur die verdagte verkrag is. “Die eerste voorval het naby die plakkershut plaasgevind toe hy haar neer geforseer en verkrag het. Later die aand het hy haar weer in die nabye bosse ingedwing waar hy haar weer verkrag het. “Hy word deur twee klagte van verkragting in die gesig gestaar en bly in hegtenis vir ’n formele borgtog-aansoek.”