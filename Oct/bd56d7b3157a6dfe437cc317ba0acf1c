ENIGEEN wat meer as 'n halfmiljoen rand per jaar wil verdien, moet dit ernstig oorweeg om 'n professionele zolroller vir Snoop Dogg te word. Die Amerikaanse rapper, bekend vir songs soos Gin 'n Juice en Drop it like it's Hot, het op Howard Stern se radio show gesê hy het iemand wie se enigste werk dit is om vir hom en sy entourage perfekte zolle te rol. Luidens Page Six se berig betaal die bekroonde rapper sy professionele zolroller jaarliks tussen $40 000 (R593 828) en $50 000 (R742 810). Dis meer as wat meeste Suid-Afrikaanse joernaliste 'n jaar maak. Die akteur Seth Rogen, self 'n gereelde daggaroker, was saam met Snoop op die show en sê hy het al die zolroller in aksie gesien. Rogen sê die roller bestudeer die uitdrukking op iemand se gesig voordat hy vir hulle zolle aanbied. Snoop het dit bevestig en sê die ou se tydsberekening is volmaak.