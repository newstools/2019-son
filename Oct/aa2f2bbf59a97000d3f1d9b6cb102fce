HONDERDE inwoners van Dysselsdorp het onlangs saam met kerkleiers opgeruk na ’n interkerklike opelugdiens waarin verskeie kerkleiers gebid het oor die euwel van geweld wat besig is om dié dorp en die land te vernietig. Die diens is deur die onlangs gestigte Dysselsdorp Aksiegroep gereël ná samesprekings met kerkleiers. In die diens is gebid vir elke inwoner van Dysselsdorp, elke woonbuurt en elke skool se leerders en opvoeders. Past. Joey Thorne­ het die boodskap gebring. Die kerkleiers het ’n belofte onderteken en hulle daartoe te verbind om voortaan in hulle onderskeie gemeentes en in die gemeenskap sterk op te tree teen alle vorme van geweld. Dit sluit geweld teen vroue en kinders in, aanvalle op buitelanders, ontvoerings, verkragting, moorde, plaasaanvalle en skolegeweld. Volgens Leon Campher, sameroeper van die geleentheid, was die die dag met die tema “Taking back Our City” baie suksesvol en geseënd. Hy sê dis slegs die begin van verskeie beplande aksies om Dysselsdorp weer die rustige dorp van ouds te maak. “Dysselsdorp het vandag weer gewys hoe daar in geloof saamgestaan kan word. “Die gemeenskap is moeg vir al die geweld en moorde die laaste tyd,” Volgens Campher beoog die Dysselsdorp Aksiegroep om binnekort vergaderings te hou met alle rolspelers, insluitende nie-regeringsorganisasies, gemeenskapsleiers, die Suid-Afrikaanse Polisiediens (SAPD), die department van maatskaplike ontwikkeling, Oudtshoorn Munisipaliteit, die onderwysdepartement en besighede in Dysselsdorp. Dit is om te versoek dat hulle ook die onderneming onderteken. Planne gaan ook bespreek word ten opsigte van Dysselsdorp se jeug om te ver­seker hulle raak nie by misdaad betrokke nie.