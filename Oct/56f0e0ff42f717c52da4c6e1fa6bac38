GROEN-en-goud van kop tot tone – seker tot op die onderklere! Dis hoe Leroy Jordaan (29) van Kylemore Saterdag se Wêreldbekereindstryd gaan kyk. Die groot Springbok- en Herschel Jantjies-ondersteuner kan nie wag vir die naweek se final nie. “Ek sal Saterdagoggend sesuur op wees, gereed in my Springbok outfit, om die game te kyk.” Jordaan het al selfs Jantjies se nommer 9 en sy van op sy Bok-trui laat sit. Die jongman praat met pure opgewondenheid oor Saterdag se wedstryd tussen Suid-Afrika en Engeland. “Ek is nou al op my senuwees.” Jordaan vertel hy gaan Saterdag sy gesig met Jantjies en ook die kaptein, Siya Kolisi, se nommers verf. Hy meen sy tuisdorp hero, Jantjies, gaan die naweek se wendrie druk wanneer hy op die veld kom.