DIE boksafrigter Colin Nathan het ’n amptelike klag by die IBF gelê om die Rus Shavkatdzhon Rakhimov se hoek te ondersoek ná sy uitklopsege oor Azinga Fuzile in Oos-Londen twee naweke gelede. Fuzile, die Goue Seun van Oos-Londen, is in die agste ronde met ’n vernietigende regter platgeslaan. Die skeidsregter, Deon Dwarte, het hom uitgetel. Maar in ’n video in die sosiale media druk die Rus se hoekhelpers kort voordat die agste ronde begin iets soos ’n vlugsout onder sy neus wat sy asem wegslaan. Fuzile was in daardie stadium voor op punte. Ondersteuning Nathan, verlede jaar Suid-Afrika se afrigter van die jaar, sê reël 32.6 en 32.7 van Boks Suid-Afrika bepaal dat geen stimulant, ammonia of reuksout (smelling salts) toegelaat word nie. “Die reël is duidelik en die IBF sal nou die saak ondersoek. Die IBF was self by die geveg. “Ek het reeds ’n amptelike klag gelê en het die ondersteuning van Boks SA. Ek kan dus nie nou die ondersoek vooruit loop nie,” het Nathan aan Son gesê. Die nederlaag was sy eerste in 15 gevegte, terwyl Rakhimov nou ná 15 kragmetings steeds onoorwonne is. Times Live berig die promotor Nomfesane Nyathela het later ’n hele spul farmaseutiese middels in die Rus se hotelkamer gekry.