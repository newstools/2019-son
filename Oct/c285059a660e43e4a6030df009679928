DIE voormalige Manchester United-bestuurder José Mourinho kon net nie die versoeking weerstaan nie. Dié Portugees het ’n field day gehad ná Liverpool se onvermoë om Manchester City se Premierliga-rekord van 18 seges agtereenvolgens te ewenaar. Jürgen Klopp, bestuurder, se Reds moes Sondag op Old Trafford diep delf om met 1-1 gelykop te speel. Beperkings Die Merseysiders kon wel hulle onoorwonne lopie behou. Klopp-hulle is steeds ses punte voor die tweede geplaaste City. Mourinho reken Klopp se span sukkel teen spanne wat verdedigend speel in die ander span se helfte. “Hy (Klopp) het nie van die menu gehou nie,” steek Mourinho die draak. “Hy hou van vleis, maar hy het vis gekry. United het met vyf agter gespeel en was rotsvas. “Hulle het Liverpool nie ’n kans op oorgangsfases gegee nie.” Hy voeg by Klopp se span weet nie hoe om teen ’n span met ’n low block te speel nie. Hy sê hulle kan mededingers uitmekaarskeur wat hulle kans gee op die oorgang, maar Klopp se frustrasie is duidelik. Intussen sê Klopp hy is glad nie beïndruk met United se negatiewe spel nie. Die Duitser meen dis “ ’n feit” dat United altyd dié taktiek teen sy span inspan. “Vanjaar, laas jaar en die jaar voor dit het hulle net verdedig. “Dis nie kritiek nie, net ’n feit. As jy dink aan United teen Liverpool, dink jy albei spanne sal probeer ... maar dis nie so nie. “Ons het probeer, maar hulle nié,” kla hy. – AP