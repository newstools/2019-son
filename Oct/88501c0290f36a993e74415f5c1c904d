DIE jaarlikse Erfenis- en Kultuurfees van die Oudtshoorn Christelike Jeugforum (OCJF) is onlangs vir die 9de jaar op die Bridgton Sportgrond aangebied. Dit was weer eens ’n reuse-sukses, sê Phillip Seroux, die projekbestuurder van die forum. “Ten spyte van die ekonomie wat maar oral druk, het ons weer goeie ondersteuning van verskeie rolspelers, vennote en borge ontvang om jong mense se dag vir hulle op te helder en ons erfenis te vier,” voeg Seroux by. Die dag se verrigtinge het begin met ’n optog gelei deur senior burger-trompoppies en ’n brigade-orkes teen geweld teen vroue en kinders. Daarna het die fees voortgegaan met sewesrugby, sokker, skaak, ’n domino-kompetisie, bordspeletjies, Uniondale se rieldansers en ander aktiwiteite. Volgens die voorsitter van die forum, Johnny Baartman, is die organisasie nege jaar gelede gestig. Sy doel is om ’n verskil te maak in die lewe van jong mense deur gereeld programme aan te bied om die jeug besig te hou. “Ons is baie suksesvol met alles wat ons aanpak, en groot dank aan ons Hemelse Vader,” verduidelik Baartman. “Ons is ook daarvoor beloon toe die OCJF vanjaar vir die derde jaar agtereenvolgens Eden se toekenning vir die rekreasie-organisasie van die jaar losgeslaan het.” Seroux het sy dank uitgespreek teenoor alle rolspelers wat ’n bydrae gelewer het om die fees ’n sukses te maak. Die forum se laaste groot funksie van die jaar is sy jaarlikse prysuitdeling in November. Mense kan reeds ’n tafel vir 10 daarvoor bespreek. Volgende jaar se Erfenis- en Kultuurfees sal, volgens Seroux, van 24 tot 27 September gehou word en sal as ’n fondsinsamelingsprojek gebruik word.