DIE verkiesing van John Steenhuisen as die DA se parlementêre leier wys dat die DA na sy wortels terugkeer. Só meen die Wes-Kaapse ANC-sameroeper, Lerumo Kalako, nadat Steenhuisen die afgelope naweek onbestrede tot dié pos verkies is. Volgens Kalako wys dié verwikkeling in die DA maar net die party is en was nog altyd wit. Hy sê: “Niks het in die DA verander nie. Hy gee net om oor wit mense se belange. “Daarom kom Steenhuisen se verkiesing nie as ’n verrassing nie.” Steenhuisen het die Kaapse persklub gister toegespreek en gesê berigte oor die “dood van die DA” word oordryf. News24 berig Steenhuisen het gistermiddag aangekondig dat hy hom vir die pos van DA-leier beskikbaar stel. Dié party kies na verwagting binnekort ’n nuwe leier nadat Mmusi Maimane verlede week uit dié pos bedank het. Maimane en Athol Trollip (voormalige federale voorsitter) het hulle bedankings twee dae ná die Johannesburgse mayor, Herman Mashaba, s’n aangekondig. Steenhuisen sê: “Ons moet hard werk om Suid-Afrikaners se menswaardigheid te herstel. “Laat ek dit duidelik stel, niemand in die DA kan sê hy of sy is ’n liberaal as hulle nie die fight teen armoede ondersteun nie.”