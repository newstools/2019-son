“HERE, hoekom dan weer? Hoekom moet sy dit aanmekaar oorkom?” Die trane van ’n ontstelde ouma van Tafelsig het gerol toe sy vertel haar kleinkind is weer verkrag. Die agjarige woon saam met haar pa en dié se ma in Tafelsig. Volgens die ouma woon daar altesaam ses minder­jarige kinders (seuns en meisies). Die kind se ma is glo ’n dwelmverslaafde wat op straat woon. Die agjarige meisie se ordeal­ het verlede week op die lappe gekom toe ’n onder­wyser opgelet het sy tree snaaks op. Sy het toe teenoor haar juffrou oopgemaak en haar vertel haar ouma se broer het haar verkrag. Die skool het die ouma ingeroep. “Hulle wou van my ’n verduideliking vir haar gedrag hê. Ek het vir die juffrou gesê sy is verlede jaar verkrag en dat dit seker daaroor is. Hulle het my toe ’n klomp vorms gegee.” Gehardloop Die eerste vermeende verkragter is die ouma se broer. Hy is steeds in die tronk en loop hof vir die misdaad. Toe die ouma en die kind by die huis kom, het sy haar ouma vertel die ander broer verkrag haar ook. “Ek was so geskok. Ek het na my buurvrou gehardloop en gevra sy moet my help.” Die buurvrou het die cops gebel en die kind is na ’n dokter toe geneem. Die uncle (54) is dieselfde dag opgesluit, maar die volgende dag vrygelaat. Dit het die gemeenskap oproerig gemaak, sê Magadien Abrahams, ’n gemeen­skapsleier. “Ons almal weet die kind is verlede jaar deur dieselfde ding. Haar ouma se broer loop nou nog hof vir daai voorval.” As gevolg van die voorval ontferm die gemeenskapslede hulle oor haar en kyk hulle altyd uit vir haar. “Die mense wou die ouma se huis afbreek toe ons dit hoor. Ons wou ook die uncle bykom. “Wat sad is, is dat die kind net weer moet bly in die huis waar sy na bewering seksueel aangerand word. “Die polisie het ook die kind gefail, want daar is nie eens ’n saak geopen nie en die uncle is dan weer op straat. “Ons is ge­worry­ oor daai kind – en oor die ander kinders in die huis en die gemeenskap.” Volgens die gemeenskap was die uncle al in die tronk vir rape. “Hulle (hy en sy broer) moet uit die gemeenskap. “Ons kinders sal nooit veilig wees solank hulle nie opgesluit is nie.” Die ouma sê haar broer bly nie daar nie. Cayla Murray, ’n woordvoerder van die departement van maatskaplike dienste, sê dit is die polisie se plig om so gou moontlik kindermishandeling en -verkragting aan hulle te rapporteer. “Die geval is aangemeld en een van ons maatskap­like werkers sal binnekort met die ouma en die kind kontak maak.” Verbind Kapt. FC van Wyk, ’n polisiewoordvoerder, sê ’n man is verlede week in verband met die voorval aangekeer, maar nie aangekla nie. “Geen mediese bewyse verbind hom met die misdaad nie.”