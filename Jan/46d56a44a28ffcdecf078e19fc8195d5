NAIROBI. – Kenia se owerhede sal die mense wat die aanval by ’n hotel in dié land se hoofstad beplan het, “genadeloos jag”. Kenia se president, Uhuru Kenyatta, het op TV gesê die veiligheidsmagte doen ondersoek en sal enige terreuraanslae beveg. Minstens een Brit en een Amerikaner is dood in die aanval wat Maandag by ’n hotelkompleks uitgevoer is. Die veiligheidsmagte het ál die aanvallers doodgeskiet. Missie Kenia se opposisie­leier, Raila Odinga, het gesê die Islamistiese aanvallers het nie omgegee wat die etniese, godsdienstige of politieke affiliasie van die slagoffers was nie. “Hul missie was net om pyn en vrees te bring.” Al-Shabaab, ’n terreurgroep wat in die buurland Somalië gebaseer is, het verantwoordelikheid vir die aanval aanvaar. Die aanval was by ’n kompleks met kroeë, restaurante, kantore en banke. Dit is geleë in Westlands, ’n ryk woonbuurt.– News24