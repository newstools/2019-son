TERWYL die kwik gister tot oor die 30 grade Celsius gestyg het, het die tentskool se leerders buite die tent in die skadu van die oorvol skoolgebou lesse gekry. Gevra aan een leerder hoe dit in die tent voel, het sy geantwoord: “Dis so warm soos om in ’n plek te sit waar daar langsaan ’n brand woed.” Ouers van die Laerskool Matroosbergweg dreig nou om te toi-toi. Hulle eis ordentlike klaskamers vir hul kinders. Die oorvol skool het sedert die begin van die skooljaar ’n tent waarin leerders op omgekeerde bierkratte sit om les te kry. Son het vroeër berig die skool betaal R10 000 per maand vir die huur van die tent en dit akkommodeer drie klasse. By Son se aankoms gister was die temperatuur 33 grade. Daarom is die kinders verskuif na die skoolgebou se skadu toe vir klas. Die meeste kinders moes hul bierkratte vir sitplek bring terwyl ander sommerso op die sement moes sit. Die voorsitter van die beheerliggaam, Lillian Miller, sê drie kinders moes gister huis toe gestuur word nadat hulle weens die hitte flou geval het. ’n Ander leerder se neus het begin bloei, vertel Miller. Miller voeg by: “Die kinders se ouers dreig nou om te toi-toi. Ek weet nie meer wat om vir hulle te sê nie.” Nog ’n lid van die beheerliggaam, Shahieda Brink, sê die Wes-Kaapse onderwysdepartement (WKOD) het hulle nog nie gekontak nie. Dit is ten spyte van die feit dat ’n woordvoerder van die WKOD sowat ’n week gelede aan Son gesê het die departement was in kontak met die skool in ’n poging om die probleem opgelos te kry. ’n Onnie wat anoniem wil bly, sê die onderwysers raak nou depressief weens die ongerieflike omstandighede waaronder hulle hul werk moet doen. Nog ’n onnie sê: “Dis onregverdig teenoor die kinders dat hulle in sulke omstandighede moet leer. Ek worry nie oor my nie. Weier “Maar wat van die kinders? Die reuk van plastiek in daai tent is baie sterk. Dis ondraaglik.” ’n Ander onnie sê: “Ek myself weier om die kinders in daai tent te onderrig en daarom is ons hier buite. “Maar dit neem baie tyd om die kinders in en uit die tent te kry. “Ná 13:00 wanneer die gr. R-leerders huis toe gaan, dan skuif ons die klasse na die klaskamers.” ’n WKOD-woordvoerder, Jessica Shelver, sê sy verwerp die insinuasie dat die WKOD gelieg het deur te sê dat hulle die skool ná Son se berig gekontak het. Shelver sê: “Die skool sou nie in hierdie situasie gewees het nie as die skoolhoof nie ’n groot getal leerders wat nie van verpligte skoolgaande ouderdom is, aanvaar het nie.” Volgens haar het die skool se circuit manager aan haar bevestig dat sy die skool wel besoek het. Sy sê verder ’n versoek vir drie addisionele mobiele klaskamers en drie onnies is op die prioriteitslys geplaas van die WKOD om die situasie te verbeter by die tentskool. 