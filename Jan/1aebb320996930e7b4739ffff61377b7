ALTESAME 25 vroue van Uitenhage wat lid van ’n kosklub was, is op die oorlogspad omdat ’n vroue-pastoor wat die leier van die klub is, net die helfte van die kos aan hulle uitgedeel het. Maurita Plaatjies van Tambo Village sê sy en die ander klublede het aan Jean Thompson se kosklub, Servi-Star, behoort. Maandeliks Sy sê Thompson het haar op ’n dag van die club vertel. “Ek het toe die ander vroue genader en hulle vertel van die lekker kos wat ons gaan kry. Die kos op die lys het so lekker gelyk.” Volgens haar het sy en die vroue sedert Januarie verlede jaar maandeliks R355 betaal en in Junie het almal ’n eenmalige bedrag van R500 vir die vleis gegee. Maurita sê toe hulle op 17 Desember hulle kos kry, toe check hulle iets is mos nie lekker nie. Volgens haar was elkeen suppose om kos ter waarde van R4 700 te kry. Tot hulle verbasing het hulle net R2 500 se kos gekry. ’n Ontstoke Arlie Witbooi, ook een van die klublede, sê toe sy haar mond oor die min kos uitspoel, toe sê Thompson aan haar: “Ek klap jou deur jou bek.” Witbooi sê: “Ek is al hardlywig van al die vis en rys. “Ek moes die hele vakansie net vis en rys eet. “Ek het die club maandeliks betaal met my AllPay-geld.” Christine Soetland, wat ook aan die kosklub behoort, sê: “Ek moes my maag straf met daai bene wat ek gekry het.” Volgens Maurita moes sy vir Soetland versterkdruppels en suikerwater injaag omdat sy so upset was. Baronice Mitchell, nog ’n lid, sê sy moes ’n onnie wat sy genader het om ’n lid van die klub te word, gaan verskoning vra oor die min kos. Vertroue Sylvia Plaatjies, nog ’n lid, sê een van die lede moes haar laaste geld aan ’n ander lid gee omdat dié vrou nie vir al haar familielede van die kos kon gee nie. Rita Daters, ook ’n lid van die klub, sê: “Ons het hulle in ons vertroue geneem omdat ons gedink het hulle is kerkmense.” Thompson sê in reaksie op die bewerings sy stem saam die kos wat uitgedeel is, was nie vir die volle bedrag nie. “Ek weet nie wat van die geld geword het nie, want ek het nie boekgehou nie.” Volgens haar het sy ’n meeting met die vroue gehou en daar is besluit hulle gaan die res van die geld in Junie kry. Sy sê die dames was tevrede hiermee. Thompson verduidelik sy en haar sekretaris, Elizabeth Tiervlei-Plaatjies, het die meeste van die tyd saam inkopies gaan doen. Violent Oor die uitlating dat sy Witbooi deur die bek gaan klap, sê Thompson: “Ek het net ’n joke gemaak. “Ek is nie ’n violent persoon nie.” Tiervlei-Plaatjies wou nie kommentaar lewer nie.