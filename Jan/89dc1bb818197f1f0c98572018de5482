VIR ’n sakeman in Beaufort-Wes was die verskriklik besige feestyd eintlik ’n vreestyd. Deon Jonker, mede-eienaar van die Caltex garage in Donkinstraat (aan die bopunt van die dorp) en die 4 Sheep-restaurant op dieselfde perseel, sê ’n gebrek aan waterdruk het gemaak dat te min water na sy besighede vloei. “Die water van die reservoirs kom in die middel van die dorp in, aan die onderkant, laer af. “Die garage se toilette kon nie flush nie. Die koffiemasjiene kon nie werk nie en daar was probleme met skottelgoed, want alles het druk nodig,” verduidelik Jonker. ’n Plan is gemaak: Twee hoëdruktenks van 5 000 F elk moes in hulle behoeftes voorsien. Maar ’n train smash was onvermydelik: Op die besigste dae het hulle hordes besoekers gehad. Die tenks was in ’n ommesientjie leeg weens die spoel van toilette. Voorbly Wéér moes ’n plan gemaak word. Jonker sê: “In daai tyd het my span met ’n karretjie met ’n 1 000 F-tenk op 24 000 F water aangery vanaf enige boorgat wat dit aan ons kon gee. Ons het die toilette met emmers uit daai tenk gespoel. In ’n stadium was ons op. Ons kon regtig nie voorbly nie.” Jonker sê die laaste twee dae het munisipale water­verskaffing amper na normaal teruggekeer. Tog kan hulle steeds net ge­bottelde water aan klante in die restaurant gee. Hulle gebruik ook net gebottelde water om mee kos te maak. “Die restaurant se vloere word gewas met spuitkannetjies en ’n mop om water te bespaar,” voeg Jonker by. Hulle skottelgoedwater word ook meer as een keer gebruik. “Die enigste uitkoms is reën, want ek weet nie wat die situasie by die boorgate is nie.”