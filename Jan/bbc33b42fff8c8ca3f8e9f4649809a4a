NEYMAR JR. het uiteindelik sy stilswye verbreek oor die striemende kritiek deur Pelé, sy landgenoot en driemalige Wêreldbeker-wenner. Die 26-jarige Neymar het verras toe hy Barcelona in 2017 verlaat het vir ’n rekordbedrag van £200 miljoen (sowat R3,6 miljard) en hom by die Franse Ligue 1-kampioen Paris Saint-Germain (PSG) aangesluit het. Die hoofrede vir die skuif was glo Neymar se plan om uit die skadu van Lionel Messi, die vyfmalige Ballon d’Or-wenner, te kom. Dít sou ook glo Neymar se kanse aansienlik verbeter om die wêreld se voorste speler te word. Gemors Ondanks Neymar se 48 doele in alle kompetisies vir PSG help die Brasiliaanse sterspeler nie sy klub om sukses in die Cham­pions League te behaal en ook nie Brasilië met sukses op internasionale vlak nie. Pelé glo Neymar se “Godgegewe talent is gemors” deur sy gedurige diving in die Wêreldbeker-toernooi in Rusland laas jaar. Neymar het nou teruggekap: “Ek dink Pelé se kritiek is nogal baie interessant. “Wanneer jy nie wen nie, kom die kritiek. “Ek het nie in die Wêreldbeker-toernooi geact nie. Ek is die teiken van fouls. “Wanneer dit oor Neymar gaan, word dinge sommer vergroot. Ek respekteer Pelé se kritiek, maar stem nie saam nie.” – AP