DIE afrigter van Cape Town City, Benni McCarthy, sê sy span se werk­etiek maak hom ’n happy chappie. Dit was nadat City vir SuperSport United Saterdag gemaklik met 2-0 in ’n Nedbank Cup-wedstryd in die Kaapstad-stadion geklop het. Happy chappie ja, maar, sê McCarthy, hy verlang steeds na daai regte “cup feeling”. McCarthy was vol bravade toe hy gemaan het dat besoekende spanne City moeilik in die Kaap sal klop. Dis danksy Thato Mokeke (36ste minuut) en Thamsanqa Mkhize (56ste) se doele dat die Citizens hulle plek in die ronde van die laaste 16 spanne bespreek het. Dis ook duidelik dat McCarthy-hulle die Matsa­tsantsa se nommer het, want City het hulle reeds in drie van hulle vier wedstryde tot dusver dié seisoen ore aangesit. Een van die wedstryde het gelykop (0-0) geëindig. McCarthy sê hy kan nie wag dat sy span teen een in ’n laer liga speel nie, pleks van net teen die groot visse in die Premier-sokkerliga (PSL). Hy sê: “Dit sou nice gewees het om daai regte Cup experience te gekry het deur teen ’n Motsepe- of NFD-span te speel. “My eerste seisoen kry ons Wits, toe (Orlando) Pirates, toe (Mamelodi) Sundowns, en nou SuperSport – drie keer!” McCarthy skimp dat ’n komplot teen hom gesmee is. Hy sê: “Ek kry elke keer die slegste draws: Altyd die moeilikste en ingewikkelde spanne, en dan moet ons wys wat in ons steek.”