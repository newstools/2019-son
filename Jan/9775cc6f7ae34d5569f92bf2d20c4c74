PHILIP Snyman glo die Blitsbokke het die regte kombi­nasie van jeug en ervaring om dié naweek suksesvol te wees in die sewestoernooi in Nieu-Seeland. Die kaptein van die Suid-Afrikaanse Sewesspan glo sy span se stadige begin vroeër in die seisoen kan net die vonk verskaf om sy span in Hamilton aan te spoor om sy beste te lewer. Die 30-jarige Snyman het die wêreldreeks tot dusver drie keer (twee keer as kaptein) gewen. Hy is reeds sedert 2008 ’n lid van die span. Ondanks die span se gebrek aan ervaring, is Snyman vol vertroue die huidige groep sal opgewasse wees vir die taak. Potensiaal Snyman (56 toernooie) weet hy sal deur Kyle Brown (67), Chris Dry (64) en Branco du Preez (63) ondersteun word. Dis egter die potensiaal van die opwindende jong spelers in die groep wat die kaptein optimisties maak. En hier praat hy van jong manne soos Impi Visser (2), Selvyn Davids (7) en Dewald Human (6) wat nog nie baie toernooie gespeel het nie. Snyman voeg by: “Die SA Rugby-sewesakademie het die laaste paar jaar ongelooflike talent opgelewer. “Ons het Rosko Specman, Dylan Sage en Tim Agaba van ver­lede jaar se span verloor en ’n paar beseerde spelers by die huis gelos. “Ons spog egter met ál die bestanddele in vanjaar se groep om suksesvol te wees. Die ou hande weet wat nodig is, terwyl die groentjies die X-faktor sal verskaf. “Die feit dat ons vanjaar stadiger begin het, was dalk ’n goeie ding. Ons sal gou momentum optel hoe meer ons saam oefen en saam speel.” Suid-Afrika gaan Saterdag teen Kenia, Frankryk en Skotland in groep C te staan kom.