’N 12-JARIGE skoolseun is gister dood toe hy uit ’n trein geval het. Volgens Riana Scott, ’n woordvoerder van Metrorail­, het die voorval tussen die Woltemade- en Maitlandstasie gebeur. “Die eerste berigte van die ongeluk is om 09:54 ontvang. Dit dui daarop dat die slagoffer dalk ’n skoolkind kan wees.” Volgens Scott was nooddienste en die polisie op die toneel besig met ’n ondersoek. Die treine was ’n ruk lank vertraag. Die treine op die noordelike lyn moes op die Ysterplaat-lyn ry. Sy het gesê hulle het nie meer inligting nie. Volgens sers. Noloyiso Rwexana, ’n polisiewoordvoerder, het die seun na verneem word van die een treinwa na ’n ander een gespring toe hy geval het. “Ons ondersoek ’n saak waar ’n seun van die trein afgeval en deur ’n ander trein getref is. Die voorval het in Maitland gebeur.” Die polisie kon nie gister sê in watter skool hy is nie omdat sy ouers en familie eers ingelig moes word oor die voorval. Hartseer Die kinders wat saam met hom was, het trauma-behandeling gekry. ’n Pendelaar sê dit is baie hartseer en hy en ander sien gereeld pendelaars op die Esplenade-stasie op en af van die treine spring. “Ek weet nie wat met gister se voorval gebeur het nie. Dit is te tragies. Maar die skoolseuns sit druk op mekaar om hierdie foolish dinge te doen.”