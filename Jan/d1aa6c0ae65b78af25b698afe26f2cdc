DIE oefengroep van die Motherwell-krieketspan het die naweek die geleentheid gekry om sy vaardighede teen die Hoërskool Grey se o. 15-krieket­span te beproef. Dié T20-wedstryd, wat op Grey se veld in Port Elizabeth gespeel is, is deel van Krieket Suid-Afrika (KSA) se Friendship Games. Aphiwe Mnyanda het ’n puik veelsydige vertoning vir Motherwell ge­lewer, maar Grey het die rillerstryd met vier paaltjies gewen. Motherwell moes ’n lae telling van 86/7 verdedig. Mnyanda het sy 22 lopies van 13 aflewerings goed opgevolg met 3 paaltjies vir net 8 lopies. Die paaltjiewagter, Casey Keevy (20), en Lloyd Melville (17) het egter vasgeskop vir Grey. Met dié Friendship Games bied KSA spelers wat gewoonlik nie teen tradisioneel sterk krieketskole speel nie, die geleentheid om hul vaardighede te beproef. Skrik Motherwell se kolwers is met goeie boulwerk beproef en was ná 10 boulbeurte reeds in die knyp op 32/2. Mnyanda het egter bygedra daartoe dat sy span uiteindelik ’n mededingende teiken aan Grey stel. Ebrahim Patel se akkurate boulwerk (2/13) en goeie veldwerk het Motherwell foute laat begaan. Die wenteiken van 87 lopies het binne bereik gelyk, maar Mnyanda het die tuisspan vroeg goed laat skrik. Olwakhe Goqoza het later 2/6 laat kantel, maar die kaptein, Daniel Ristow (13*), het met drie viere vir Grey afgerond. Die deelname-bestuurder van KSA, David Mokopanele, was baie opgewonde oor die stand van Oos-Kaapse talent. Mokopanele sê: “Die Oos-Kaap lewer reeds baie jare lank krieket- sterre­ soos Makhaya Ntini en Mark Boucher op. “Dié soort wedstryde bied jong spelers die geleentheid om baie van die spel te leer en hulle vaardighede te slyp.”