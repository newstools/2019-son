VREES vir bullets en peer pressure het ’n meisie van Bonteheuwel gepush om die beste van haar matriekjaar te maak. Nurjehaan Schroeder (18) was verlede jaar ’n leerder aan die Sekondêre Skool Modderdam in Bonteheuwel. Sy het onderskeidings in lewensoriëntering en geskiedenis losgeslaan en is die tweede topstudent van die skool. Schroeder sê sy was nie altyd so lief vir haar skoolwerk nie. “Toe ek op Hoërskool begin het, was ek ook spelerig. Eers later het ek my reggeruk en besluit om hard te werk. Want ek wil iets word in die lewe.” Bonteheuwel het verlede jaar gebuk gegaan onder bendegeweld. Talle jong mense het gely onder bendegeweld wat woed tussen die Hard Livings, Jakkies en Stupas. Volgens Schroeder was dit uitdagend om selfs net skool toe te stap. “Met vrees moes ’n mens soms skool toe loop, net om te weet dat daar enige tyd geskiet word. Omdat ek sommige dae die kleintjies moes regmaak en crèche toe neem, was dit moeilik om saam met ander leerders skool toe te loop.” Tienerswangerskappe is ook ’n uitdaging in die buurt, meen Schroeder. “Ek het besluit om net aan my boeke aandag te gee. Ek het by die biblioteek gaan studeer en baie naslaanwerk gedoen. Ek wou seker maak ek doen goed in matriek.” Schroeder is ook bedrywig met ’n plaaslike organisasie wat ’n platform vir jong mense skep vir projekte wat ’n uitweg uit gangsterism bied. “My boodskap aan ander jong mense en matrikulante is om aan te hou om beter te doen. Jou omstandighede of plek waar jy vandaan kom, kan jou nie define nie.” Schroeder wil publieke administrasie by die UWK swot.