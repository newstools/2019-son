MET die nuwe skooljaar wat dié week landswyd begin het, lê daar vir skole en die onderwysowerhede harde werk voor. Maar dié harde werk moet nie net gefokus wees op senior grade soos matriek nie. Nee, die fokus moet reeds vanaf graad R wees om leerders in die onderwysstelsel te behou, sê Edmund van Vuuren, DA-LPW en woordvoerder oor onderwys­sake in die provinsie. “Daar is nie ’n quick fix-oplossing vir die onderwysstelsel in die Oos-Kaap nie. Dit gaan harde werk en tyd verg, maar daar moet ook ’n politieke wil wees om te erken daar is probleme, sodat dié probleme aangepak kan word.” Hy meen gehalte-onderwys is die sleutel tot die verbetering van lewens­gehalte. “Dit stel individue in staat om goeie werk te kry en hul talente te gebruik om só tot die land se ekonomie by te dra. “ ’n Goeie matriekkwalifikasie is broodnodig vir skoolverlaters om verder te leer en opleiding te ontvang sodat hulle goeie werk kan kry en ’n einde aan hul armoede kan bring. “Vir té lank het die provinsiale onderwysstelsel die leerders in die Oos-Kaap gefaal. Vir té lank is die leerders van die Oos-Kaap eenkant toe geskuif.” Daarom het Van Vuuren ’n omkeerplan saamgestel vir die onderwys in die Oos-Kaap. Begin gebruik maak van e-learning, apprentice­ships en naskoolse kurrikulums. Van Vuuren glo deur dít als te doen, sal uitslae verbeter en leerders deur die apprenticeships beter voorberei word vir die arbeidsmark. Teen druktyd het die provinsiale onderwysdepartement nog nie op Van Vuuren se voorstelle gereageer nie.