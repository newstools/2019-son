HOEWEL dit die laaste tyd baie warm was, spaar Kapenaars steeds water. Volgens Xanthea Limberg, mayco-lid van water en afvaldienste, word net minder as 600 miljoen liter water per dag gebruik. “Die afgelope week is 595 miljoen liter water per dag gebruik. Dis steeds minder as die gebruik vir vlak 3- beperkings, wat tans geld. “Ons het steeds water­beperkings omdat ons nie weet hoe die reënval vir vanjaar en 2020 sal wees nie. “Ons sien 2019 as ’n jaar van herstel nadat ons uit ’n erge droogte gekom het.” Damvlakke daal steeds, en die Kaap is nog ’n paar maande weg van sy reënseisoen. Teen Maandag 14 Januarie was die gemiddelde vlak van damme van Kaapstad op 63,1%. Dit het sedert die vorige week met 1,1% gedaal. Verlede jaar dié tyd was die damvlak op 28,8%. Oor die volgende twee jaar sal steeds konserwatief te werk gegaan word, sê Limberg. “Nie net ons damme moet herstel nie, ons inwoners en besighede moet ook.”