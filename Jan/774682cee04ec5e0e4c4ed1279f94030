DIE stilte oor gesinsgeweld moet verbreek word. Dít was Donderdag die boodskap op Jill Fernandez (49) se begrafnis. Fernandez, van Bonteheuwel, is twee dae voor Kersfees vermoor. Haar boyfriend, Patrick Hendricks, is intussen vir die voorval in hegtenis geneem. Fernandez is met die vuis geslaan en ’n sement-slab is op haar kop gegooi. Sy was met haar aankoms by die hospitaal reeds dood. Die dag waarop Fernan­dez dood is, hou reeds vir die familie hartseer-her­inneringe in. Op dié dag drie jaar gelede is haar enigste seun doodgeskiet. Fernandez en Hendricks het twee jaar gelede ’n verhouding aangeknoop – nadat hy op parool­ vrygelaat is. Fernandez se broer, Shane Fernandez (55), het met trane in sy oë gesê: “Ek sou daai jong vrek gemaak het as ’n mens hom in die hande sou kon kry.” Fernandez is na bewering gereeld aangerand en mishandel, maar sy het nooit daaroor gepraat nie. Past. Shaun Cozett het juis na dié geheimhouding verwys terwyl hy die begrafnisdiens gelei het. Misnoeë Cozett het gesê: “Gemeenskappe wat stilbly oor gesinsgeweld, is net so verantwoordelik vir wat rondom hulle gebeur.” Volgens Kurt Fernandez was sy suster vir hulle hele familie soos ’n ma. Kurt het gesê: “Dit is ’n hartseer-dag vir ons hele familie. Sy was vir ons almal daar. Ons gaan haar verskriklik mis.” Angus McKenzie, raadslid in Bonteheuwel, het ook sy misnoeë oor die mishandeling van vroue en kinders uitgespreek.