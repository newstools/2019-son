DIE Laerskool Floreat in Retreat in die Kaap is dié week die derde keer agtereenvolgens as die suidelike voorstede se atletiekkampioen gekroon. Noel Isaacs, skoolhoof van Floreat, sê hy en sy personeel is in die wolke oor die skool se prestasie. “Ons is supertrots op wat ons leerders vermag het. Verlede jaar het ons ook talle kam­pioene opgelewer,” het Isaacs gesê. Jamiel Marcus en Jayden Holland het in die 100 m- en 200 m-naellope vir o. 13’s uitgeblink en was ook lid van die aflosspan wat skoonskip gemaak het. Verder het Marcus ook die hoogspring vir seuns o. 13 gewen. Dít nadat hy laas jaar die o. 12-hoogspringrekord verbeter het. “Ons het ook uitstekend in die veldnommers gevaar. Maar ons middelafstand­atlete sal volgende jaar moet verbeter. “Alle dank aan ons twee afrigters, Daniel Coetzee en Tony Sepkit, asook Leo October,” het Isaacs bygevoeg.