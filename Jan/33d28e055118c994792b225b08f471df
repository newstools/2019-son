DIE jongste klub-DJ in die wêreld, DJ Arch Jr., maak Suid-Afrika trots op America’s Got Talent. Oratile AJ Hlongwane, wat in 2015 as die wenner van SA’s Got Talent gekroon is, is gekies as een van 25 acts wat op America’s Got Talent: The Champions verskyn. Die episode waarin DJ Arch verskyn, is Maandag in Amerika uitgesaai. Nou kan (Amerikaanse) kykers stem watter act tot die volgende ronde van die show gaan deurdring. As deel van sy stel het DJ Arch Jr. ’n mix van Montell Jordan se “This Is How We Do It” en Cardi B se “Finesse” gespeel. Sy energieke vertoning het ál die beoordelaars beïndruk. Toe sy stel verby was, het Mel B, een van die vier judges, gemoan: “Ek wou nie hê dit moes ophou nie,” en die host Terry Crews het opgewonde gesê: “Dis ongelooflik!” Planne Ál vier beoordelaars het die jong DJ ’n standing ovation gegee en Simon Cowell het in sy kommentaar gesê: “Jy en ek moet ná die vertoning praat, want ek het planne vir jou, glo my! Ek dink jy is ’n totale, totale klein ster en ek is absoluut lief vir jou. Jy is alles waaroor hierdie show gaan. Dankie.”