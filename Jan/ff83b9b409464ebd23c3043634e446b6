DIE Stad se wetstoepassers behandel hawelose mense “soos stront”. En boonop word hulle beboet omdat hulle hokkies in die stad bou en glo die plek bevuil. Dít is die storie van ’n groep haweloses wat hulle naby die Kasteel die Goeie Hoop tuisgemaak het. ’n Video van die groep wat Saterdag beboet is, het viral gegaan op Facebook. Jevan Wessels (30) sê hy is al langer as drie jaar op straat, maar hy was die laaste drie maande op die veld oorkant die Kasteel. “Laas week het die law met vyf bakkies en ’n trokkie hier uitgesteek. Die meeste mense wat hier bly, was al klaar op die skarrel. “Hulle was onbeskof en het ons gevloek en gesê ons moet ons goed vat en gaan. “Toe ek te lank vat, het hulle die goed gelaai. Ek het ’n R600-boete gekry. Hulle sê ons mag nie hier bly nie.” Junaid Herbert (25) is al vyf maande op die Kaapse strate. “Ek het ook ’n fine van R500 gekry. Ek het nog vir hulle gevra hoe ek die fine moet betaal, want ek werk nie eens nie. Ek is toegelaat om een kombers te vat.” Hy sê ook die beamptes het niks respek vir hulle nie. “Ons het klaar niks, toe vat hulle nog die laastes ook.” Gedreig Volgens Ashraf Lekay (30) is sy boete R1 200. “Daar was geen waarskuwings nie. Hulle het net geskreeu ons moet ons ‘f*kk*n goed vat’ en gedreig om ons toe te sluit.” Geen van die haweloses het hulle papiere gehou nie. Hulle weet ook nie wanneer hulle in die hof moet wees nie. Hulle het toe weer op die oop veld nesgeskop. JP Smith, die Stad se mayco-lid vir veiligheid, seker­heid en maatskaplike dienste, sê die wetstoepassers het gereageer op klagtes van die publiek. “Inwoners van Distrik Ses en omliggende gebiede het gekla oor misdaad. Die klagtes is veral oor mense naby die Kasteel, waar die haweloses ook woon,” sê Smith.