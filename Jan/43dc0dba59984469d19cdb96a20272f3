’N VOORMALIGE streekbestuurder van Metrorail in die Wes-Kaap loop na verwagting vandag vir beweerde korrupsie hof. Mthuthuzeli Swartz is ’n paar jaar gelede met Richard­ Walker vervang. Walker is steeds Metrorail se provinsiale bestuurder. Swartz is daarna gestuur na die Passenger Rail Agency of South Africa (Prasa) se afdeling vir langafstandvervoer, en toe na die Sho­sholoza Meyl. Die laaste tyd het aan­tygings van onder meer nepo­tisme en korrupsie teen Swartz opgeduik – oënskynlik sonder dat enige stappe gedoen is. Son het verneem dat Swartz gedagvaar is om vandag in Port Elizabeth in die hof vir handelsmisdaad te verskyn. Nana Zenani, ’n woordvoerder van Prasa, kon nie gister sê wanneer en hoekom Swartz die agentskap verlaat het nie. Gepiemp Sy kon ook nie die details van sy vertrek gee nie – behalwe om te sê hy is sedert laas jaar nie meer ’n werknemer van Prasa nie. Son het verneem Swartz moet op aanklagte van korrupsie hof loop. Hy word na bewering betrek by kriminele aktiwiteite wat by Transnet plaasgevind het. Boonop ondersoek die openbare beskermer Swartz al die laaste jare. Dié ondersoek het gevolg nadat hy gepiemp is oor beweerde korrupsie en wanbestuur by Prasa.