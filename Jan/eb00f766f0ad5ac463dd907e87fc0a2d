OUDTSHOORN. – Gestremdes betaal ten duurste vir parkering, terwyl nie-gestremdes vir mahala parkeer. Dis wat Japie Coetzee, ’n prominente struggle-veteraan, rooi onder die collar maak en hy is nou in ’n stryd met plaaslike ower­hede daaroor gewikkel. Coetzee verduidelik: “Die datum op my motorplakker vir gestremdes het in Desember verval. Dis toe ek verkeersdepartement toe moes gaan om aansoek te doen vir ’n nuwe een wat ek ontnugter was. “Hulle het my ’n vorm gegee wat deur my dokter voltooi moes word. Daarop moes hy ook aandui of dit permanent of tot volgende jaar sal wees. “ ’n Normale konsultasiefooi vir so ’n besoek beloop R350. Dis heeltemal aanvaarbaar, maar wat ek nie verstaan nie, is dat hoewel hy die gestremdheid aan­teken as permanent, die plakker net vir die volgende jaar uitgereik word. “Hierdie doktersbesoek is dus ’n jaarlikse uitgawe vir ons gestremdes.” Toe hy uiteindelik die plakker by die verkeers­departement gaan afhaal, moes Coetzee nóg R228 uitpluk! “Dit beskou ek as onredelik en uitbuiting van die gestremdes in Oudts­hoorn. “Ons betaal dus eintlik vir ons parkering, terwyl dit gratis is vir alle ander persone in die dorp – of dit is ’n straf omdat ons gestrem is. Sticker “Dis verder ontstellend dat, al betaal ons vir ons parkering, daar nie genoeg parkering vir gestremdes is nie. “In Hoogstraat is twee en in Kerkstraat net een en oor die algemeen staan daar altyd voertuie sonder ’n gestremde plakker geparkeer. So ’n sticker kon beslis nie meer as R5 kos nie,” sê hy. Aurelia Oliphant, ’n munisipale woordvoerder, sê: “Ons munisipaliteit is nie ál een wat tariewe vir gestremdes hef nie. “Die plakker van R228 is net geldig vir ’n jaar. Die prys word weer opwaarts aangepas. Dit gebeur baie dat persone wat permanent verklaar is, weer herstel. Gestremdes is vrygestel van ander parkeervereistes.”