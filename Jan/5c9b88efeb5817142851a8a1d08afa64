DIT het harde werk geverg, maar die Warriors se krieketspan het die Dolphins in ’n wurggreep by die halfpadmerk van hul kragmeting. Die Dolphins sal vanoggend die derde dag se spel van dié meerdaagse franchise-wedstryd met hul telling op 269/7 in die eerste beurt hervat. Die Warriors het nog ’n voorsprong van 167 lopies nadat hulle gister hulle eerste beurt op 436/7 op Buffalo Park in Oos-Londen gesluit het. Gister moes die Warriors se boulers alles uithaal om paaltjies op ’n stadige en mak blad in te oes. Vergroot Die links-gewrigsdraaier Thomas Kaber het met drie paaltjies in sy debuut die meeste sukses van die Warriors se boulers behaal. Vanoggend sal die Warriors so gou moontlik die oorblywende drie paaltjies wil kry om die druk op die Dolphins te vergroot. Kry hulle dit reg, sal die tuisspan in ’n goeie posisie wees om regstreeks te wen. Marques Ackerman (84) en Sarel Erwee (66) het egter met goeie kolfwerk gewys die Dolphins sal sake nie maklik maak vir die Warriors nie.