MINSTENS 31 huise is verwoes en 28 gedeeltelik beskadig toe wegholbrande amok gesaai het in die kusgebied van die Overberg-streek. Meer as 12 800 hektaar plantegroei is na raming ook in die brande verwoes, berig News24. Theo Layne, woordvoerder van die Stad Kaapstad se brand- en reddingsdienste, sê ’n volle impak­studie moet gedoen word om die presiese aard van die skade te bepaal. Die hoof-brandweerbeampte in die Overberg-streek, Lester Smith, het gister gesê ondanks swaar reënneerslae Vrydagaand oor die gebied, is brandweerpersoneel steeds op brandtonele in Franskraal, Bettysbaai en Karwyderskraal. Monitor “Die brande is tans nie onder beheer nie en die terugvoer wat ek van die fire commanders gekry het, is dat die brand steeds in Franskraal woed,” het Smith gesê. Hy het bygevoeg daar is steeds ’n 8 km-lyn van aktiewe brande. Volgens Smith sal die brandbestrydingspersoneel voortgaan om die situasie te monitor. “Daar is steeds fire hotspots in die Bettysbaai-area en ons kan bevestig dat 31 huise geheel en al deur die brande vernietig is, terwyl 27 huise gedeeltelik beskadig is,” het Smith gesê. ’n Man van Bettysbaai moes gehospitaliseer word weens die erge brande, berig News24. Volgens Smith sou die brandweerpersoneel heeldag gister op die toneel bly om die situasie deeglik te monitor. “Ons het tans baie hulpbronne tot ons beskikking en meer as 200 brandbestryders en 52 voertuie is op die toneel,” het hy gesê. News24 berig volgens die Joint Operations Centre vir veldbrande het stormsterk winde Vrydagaand teen meer as 90 km/h oor die Overberg-streek gewaai. Die Overberg-munisipaliteit het gister ook via Facebook gesê dat groot areas nog sonder krag is.