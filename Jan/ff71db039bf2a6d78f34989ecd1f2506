DIE kleinste veld in jare, 13, sal op 26 Januarie op Kenilworth vir die Sun Met-perdewedren oor 2 000 meter aantree. Dit is ’n groot teleurstelling, maar die kwaliteit van die perde wat gaan deelneem, maak op vir die kwantiteit. ’n Ander teleurstelling is dat die afrigter Mike de Kock Buffalo Bill Cody en Hawwaam onttrek het. Behalwe vir dié twee sal die beste perde in die land egter na die wegspringhokke galop. Die afrigter Justin Snaith het met vier perde die meeste inskrywings. Een van hulle, Oh Susanna, dra die ligste gewig (57.0 kg) en behoort ’n sterk aanspraakmaker te wees met Bernard Fayd’Herbe in die saal. Do It Again is die vroeë gunsteling. Die loting word môre by die GrandWest-casino gedoen en sal Vrydag in Son verskyn.