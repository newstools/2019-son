NIEU-SEELAND se krieketspan het met Martin Guptill, Kane Williamson en James Neesham aan die spits eerste bloed geruik in die eendaagse reeks teen Sri Lanka. Die Kiwi’s het 371/7 geslaan en was gister in Mount Maunganui met 45 lopies baas in die eerste ODI. Guptill (138, 139 b) het sy 14de ODI-honderdtal aangeteken en is as die speler van die wedstryd aangewys. Williamson (76, 74 b) en Neesham (47*, 13 b) het Sri Lanka verder laat deurloop. Neesham het vyf sesse in een boulbeurt gemoker. Kusal Perera (102, 86 b) het met puik kolfwerk mooi probeer, maar Sri Lanka is vir 326 lopies in 49 boulbeurte uitgeknikker. Geniet Guptill en Williamson het met 163 lopies om die tweede paaltjie die grondslag vir Nieu-Seeland se sege gelê. Guptill het veral die wye aflewerings – en daar was genoeg van hulle – geniet. Williamson het van meet af aan vloeiend gekolf. Hy was veral aan die wegkant baie sterk. Dit was egter Neesham wat die tonge behoorlik aan die klap gehad met sy eerste verskyning vir die Kiwi’s in meer as ’n jaar. Hy het Thisara Perera met sy groot slaanwerk vir 34 lopies in een boulbeurt gestraf en het ook met die bal uitstekend gevaar deur drie paaltjies te laat spat.