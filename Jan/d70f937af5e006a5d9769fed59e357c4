DIS geen geheim dat Wits se afrigter, Gavin Hunt, Kaapse sokkertalent hoog aanslaan nie. Dis waarom hy gereeld inkopies in die Moederstad kom doen. Tel maar die getal Kapenaars wat deur die jare vir Hunty se span van Johannesburg gespeel het, en dié wat tans speel. Hunt se huidige Wits het ook sy regmatige Kaapse flavour, soos onder andere Cole Alexander, Robyn Johannes en Haashim Domingo. Nou het dit aan die lig gekom dat hy die dienste van nóg ’n Kapenaar, SuperSport United se Fagrie Lakay, bekom het. Dis nadat Hunt ook Ajax Cape Town se goalie Brandon Petersen na Braamfontein gelok het. Die 21-jarige Lakay se skuif is beslis voordelig vir die klub en sy spanmaats. Hoewel Lakay nog jonk is, het hy reeds baie ervaring opgedoen by klubs soos Santos en Ajax. Hy is werklik vinnig en is ’n woelwater op vleuel, een wat probleme vir enige ver­dedigingslinie skep. Die boorling van Manenberg is ook die jongste speler wat Bafana Bafana verteenwoordig het.