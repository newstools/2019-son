DIE Stad Kaapstad gaan die shacks op die spoorlyn naby die Philippi-treinstasie help afbreek en verwyder. Malusi Booi, die mayco-lid belas met behuising, het gister inspeksie gaan doen waar die huise wydsbeen oor die treinspore gebou staan. Son het gister berig back­yarders van die nabygeleë Samora Machel-gebied het besluit om shacks daar op die spoorlyn te bou omdat hulle moeg gewag is vir huise. Booi sê dit is onaanvaarbaar en onveilig om by só ’n plek te bly. “Hoewel ons die reusenood vir behuising in die Kaap weens die groot demand daarvoor besef, moet ons die aspekte in ag neem wat die gesondheid en veiligheid van ons inwoners kan raak. “Die lewering van huise moet op ’n regverdige en gestruktureerde manier plaasvind om te verseker dat niemand die behuisingswaglys jump nie. Daarom het die Stad aangebied om te help met die afbreek en die verwydering van die strukture. “Daar bestaan onmiddellike kommer oor gesondheid en veiligheid.” Hierdie besluit het gevolg ná ’n vergadering tussen die Stad Kaapstad en die Pas­sasierspooragentskap van Suid-Afrika. “Niemand word toegelaat om ’n stuk grond te beset sonder die toestemming van die eienaar nie,” verduidelik Booi. Volgens hom is dit die plig van elke stad in die land om grond teen enige besettings te beskerm. Hy verduidelik voorts grondbesetting affekteer diensleweringsplanne, maatskaplike stabiliteit en finansiële beplanning.