DIE doodslag op ons paaie het nuwe hoogtes bereik. Blade Nzimande, minister van vervoer, het gister die voorlopige syfers aangekondig. Oor die feestyd het 1 612 mense in 1 286 motorongelukke met hul lewe geboet. Dis sowat 5% meer as dieselfde tydperk in 2017/’18. KwaZulu-Natal het die hoogste sterftesyfer met 328 in 267 ongelukke. Passasiers Die Oos-Kaap is tweede op die lys met 238 sterftes in 195 voertuigongelukke. In Gauteng is die sterftes met 19% af en in Noordwes met 2%. Selfs in die stil Vrystaat het meer as 100 mense hul lewe verloor. Volgens min. Nzimande is 36% van die mense wat dood is, passasiers. Hy sê motoriste se hardegat-houding bly ’n kopseer. Statistiek wys dat menslike foute 90% van die ongelukke veroorsaak het en meganiese en omgewingsfaktore net 10%. Die syfers vir die Wes-Kaap word eers vandag bekend gemaak. – News24