DIE Oos-Kaapse departement van maatskaplike ontwikkeling het ’n ondersoek begin na bewerings van die abuse van kerkgangers by die Endumisweni Faith Mission in Oos-Londen. ’n Video waar Tsidi Spampool, een van die stigters van die kerk, vroue met ’n waterpyp slaan, het onlangs viral gegaan. Die beweerde aanranding het gevolg nadat dié vroue ’n kort video, wat wys hoe hulle in ’n winkelsentrum dans, via WhatsApp gedeel het. Nog ’n video wat rondgestuur word, wys ’n vrou wat op haar maag op die vloer lê. Sy word gedwing om die Bybel se blaaie met haar tong te blaai. Dít voor die hele gemeente. Tydens ’n onderhoud met SABC verdedig Spampool haar aksies en sê die vroue promote alkoholisme en losbandigheid. Sy erken ook dat sy die vroue aangerand het omdat hulle nie die kerk se reëls volg nie. Dr. Pumza Dyantyi, LUR vir maatskaplike ontwikkeling in die Oos-Kaap, sê in ’n verklaring die departement sal die beweerde mishandeling by die kerk ondersoek. ’n Taakspan is aangewys om die bewerings te ondersoek, waarna die span aan die LUR verslag sal doen en aanbevelings vir gepaste optrede sal gee. Verantwoordelik “Geen persoon of instansie, insluitend kerke, is verhewe bo die wet nie. Die departement, tesame met ander wetstoepassingseenhede, sal seker maak dat die mishandeling en aanranding van mense by kerke beëindig word. “My departement sal seker maak dat iemand verantwoordelik gehou word vir sulke optrede.” Die nasionale departement van vroue is ook geskok en “disgusted” deur die behandeling van die kerkgangers. “Weereens sien ons hoe pastore en kerkleiers hul posisies misbruik deur onskuldige kerkgangers te mishandel. Dié video’s wys ’n cult-tipe aanhang by die kerk waar kerk­gangers van hul menseregte ontneem word,” sê Shalen Gajadhar, departementele woordvoerder.