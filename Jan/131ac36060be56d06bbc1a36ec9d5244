DIE personeel van kraamsale in die Wes-Kaap het hul hande vol gehad met die geboorte van talle babas op Nuwejaarsdag. Die provinsie spog met 164 Nuwejaarsbabas, van wie 87 seuntjies is en 77 dogters. Die voorloper van hulle almal is net ná middernag in die Mitchells Plain-hospitaal gebore. Die klonkie se ma is Vuyokazi Khala. Volgens Sandra Maritz, ’n woordvoerder van die Wes-Kaapse regering se gesondheidsdienste, weeg die mannetjie 3,5 kg. Kort op sy hakke is baba nommer 2 in die Paarl gebore. René Alexander se baba, met ’n gewig van 2,9 kg, is om 00:29 gebore. In George het die ding geruk. Twintig babas – 10 meisies en 10 seuns – is op een aand hier gebore. Die eerste kind is ’n paar sekondes voor 01:00 gebore. Die seuntjie is Danielle Noorman s’n. Die Karl Bremer-hospitaal spog ook met 19 Nuwejaars­babas. Nege van hulle is dogtertjies. Twee stelle tweelinge is onder die nuwelinge­. Marodene Loverlot het tussen 07:48 en 08:00 aan twee meisies die lewe geskenk. Die eerste een het sowat 2,4 kg geweeg en haar sussie sowat 2,3 kg. Ook by die Mowbray Maternity-hospitaal is ’n tweeling gebore. Limence Matsika­ het om 12:31 haar eerste bloedjie in die wêreld gebring en ’n halfuur later is sy broer ook gebore. Dr. Nomafrench Mbombo, provinsiale minister van gesondheid, het die babas verwelkom en hul ouers geluk­gewens. “Ek wens julle alle sterkte toe met die grootmaak van die kinders. Die eerste duisend dae is hulle die kwesbaarste. Hulle het baie liefde, omgee en voeding nodig.” Sy het ook die hospitaalpersoneel geloof vir hul puik werk.