DIE Grens se kam­pioenspan in Krieket Suid-Afrika se T20-reeks vir hoërskole sal die komende naweek in Oos-Londen gekroon word. Ag skole sal mekaar Saterdag op Selborne College se velde in die kwarteindronde pak. Die wenners dring deur na Sondag se halfeind­ronde en die eindstryd sal daarna gespeel word. Cambridge en Hudson Park pak mekaar in Saterdag se eerste wedstryd op die A-veld. Lilyfontein en Stirling sal dan op die B-veld sake uitspook. In Saterdagmiddag se wedstryde speel Selborne op sy tuisveld teen Queen’s College, terwyl Alice en Lindani op die B-veld in aksie gaan wees. Saterdag se eerste twee wedstryde begin 10:00 en die middagwedstryde skop 14:00 af. Die halfeind­wedstryde sal Sondag om 09:00 begin en die spanne in die eindstryd durf mekaar 13:00 aan. In die Oostelike Provinsie word die uitspeelwedstryde ook binnekort gespeel. Nico Malan het as die wenner uit die Kougastreek na vore getree. Hy het Humansdorp in die eindstryd met 47 lopies geklop. JD van Zyl (68), Lanro Rens (49) en die kaptein, Travis Gradwell (42), het Nico Malan tot 201/6 gehelp. Luciano Arries het Humansdorp se lopiejaagtog met twee vinnige paaltjies in sy vier goeie boulbeurte gestuit. Humansdorp het 154 lopies gekry.