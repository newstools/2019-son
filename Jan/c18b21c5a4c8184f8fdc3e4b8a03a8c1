TERWYL Qaasim Adams sê dit was ’n grap, is die herrie nou éérs los oor die bewerings dat hy ’n vuurwapen op een van sy spanmaats gerig het. Nou probeer die Westelike Provinsie-Krieketvereniging omtrent vure doodslaan nadat die uitslag van die verhoor glo uitgelek het. Die gerugte wil dit hê dat Adams met regsaksie dreig nadat hy die voorval as afgehandel beskou het. Nabeal Dien, CEO van die WP, sê ’n tugverhoor is gehou en daar is bevind die voorval was ’n grap, maar Adams is steeds skuldig bevind. Dien sê: “Ons beskou die klagte in ’n baie ernstige lig. Ons sal later ’n amptelike verklaring oor die kwessie uitreik.” Aangemeld Die voorval het in November 2018 in Oudtshoorn gebeur waar WP teen Suidwestelike Distrikte in ’n meerdaagse wedstryd gespeel het. Adams het glo sy vuurwapen op sy spanmaat Givon Christian gerig. Christian het die voorval aangemeld, maar later besluit om nie ’n klag teen Adams te lê nie. Die 34-jarige Adams is ’n voormalige Cape Cobra-speler. Hy is egter nie vanjaar ’n kontrak aangebied nie. Hy het wel ’n kontrak tot die einde van die seisoen met die WP.