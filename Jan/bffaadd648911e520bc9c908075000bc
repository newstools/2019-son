DIE krieketspan van die Cape Cobras betree een van sy belangrikste wedstryde onder die breierskap van Ashwell Prince in die nasionale meerdaagse reeks. Die Wes-Kaapse fran­chise kom van vandag op Nuweland teen die Oos-Kaapse Warriors te staan. Hoewel beserings pla, glo Prince sy span sal geensins verswak wees nie, aangesien hy in die ver­moëns van veral sy jong spelers glo. Dis ’n wedstryd wat die Cobras móét wen as hulle ’n houvas op die titel wil kry. Met 140.04 punte op die telbord is die Kapenaars tans boaan die punteleer. Dis egter geensins ’n gerieflike posisie nie, aangesien die Lions met 120.62 kort op hulle hakke is. Dis een van drie wedstryde wat vir die Cobras oorbly om die silwerware-droogte wat die Kaap die afgelope vier seisoene in die reeks teister, te breek. Die Kapenaars het die reeks in 2014 laas gewen, onder Paul Adams. Daar is geen twyfel dat die Cobras vanjaar baie goeie krieket speel nie. Daar kan maar net gekyk word na die spelers se gemiddeldes. Die span se kaptein en draaibalbouler, Dane Piedt, skitter boaan die ranglys vir boulers. Hy het reeds 34 paaltjies laat kantel teen ’n gemiddelde van 30.11, gevolg deur sy spanmaat Dane Paterson met 33. Piedt glo in sy span se boul-aanval het Paterson, Tladi Bokako, Mthiwekhaya Nabe en Lizaad Williams tot dusver uitstekend vertoon. Paterson en Bokako sal egter nie onder die elftal wees wat die Titans sal aandurf nie. Paterson is lid van die Protea-eendaggroep wat Pakistan die stryd sal aansê, terwyl Bokako tans met ’n besering sukkel. Prince het die ervare Matthew Kleinveldt van die Westelike Provinsie nader getrek en hy sal die beurt saam met Pieter Malan open. Matthew is die neef van Rory Kleinveldt, wat straks ook in Prince se planne kan wees. Rory het Vrydag op Nuweland saamgeoefen. Hy het in die Cobras se eerste wedstryd in vanjaar se veldtog gespeel en toe ’n besering in dié stryd opgedoen. Ondanks die tuisveldvoordeel moet die Kapenaars kophou, want dit blyk die Warriors wil die tuisspan ontwrig met hul twee vernuftige draaiers, Simon Harmer en Jon-Jon Smuts.