’N BAAISE pa het in die hof verskyn vir die moord op ’n man wat hy gedink het sy sewejarige dogter verkrag het. Die saak teen die 36-jarige Simphiwe Yanta is gister uitgestel tot 7 Februarie om hom kans te gee om ’n prokureur aan te stel. Yanta bly in aanhouding. Die staat gaan ’n moontlike aansoek om borgtog volgende maand teenstaan. Dít kom nadat die 52-jarige Mava Fundakubi Saterdagaand in ’n mob justice-aanval in Motherwell vermoor is. Die meisie se pa het hom Dinsdag aan die polisie oor­gegee nadat daar ontdek is die meisie is nie verkrag nie. Vasgestel Kapt. André Beetge, polisiewoordvoerder, sê Yanta het aan die polisie verduidelik hy het Fundakubi Saterdag by sy huis in De Vossingel, Motherwell, gaan haal. Hy het hom toe met die bystand van lede van die gemeenskap in die straat aangerand. Terwyl dié aanranding aan die gang was, het die meisie en haar ma na die plaaslike kliniek gegaan. Daar is toe vasgestel die meisie is nie verkrag nie. Die polisie het nou die pa aangekla van moord. Daar sal nóg arrestasies volg. Genl.maj. Dawie Rabie, Motherwell se klusterbevelvoerder, het gemeenskappe gewaarsku mob justice sal nie geduld word nie. “Lede van die gemeenskap het ’n onskuldige man weens ’n gerug vermoor.”