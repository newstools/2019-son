TAUFIQ Carr was nie alleen in die kar toe hy die ongeluk gemaak het wat hom sy bene gekos het nie. Op twee video’s van die skokkende ongeluk wat gister wyd in die sosiale media gedeel is, is dit duidelik dat Carr ’n passasier gehad het. Carr (26) het laas Maandagoggend op die N1 voor die afrit by Sable-weg beheer oor sy BMW M3 verloor. Die kar het die pad verlaat en aan die ander kant van die N1 beland. Carr se bene is enkele dae ná die ongeluk afgesit. Toe die owerhede van die Stad Kaapstad en noodpersoneel op die toneel aankom, was hulle onder die indruk Carr was alleen in sy kar toe die ongeluk gebeur het. Te oordeel na ’n video van die ongeluk het Carr teen ’n ander kar en ’n motorfiets gerace. Net voordat sy kar die pad verlaat het, het dit ander motors op die hoofweg rakelings gemis. Een van gister se video’s is enkele sekondes voor en tydens die ongeluk gemaak – van binne-in die kar. Dit is nie duidelik of dit ’n selfoonvideo is nie. Carr se gesig kan gesien word en dan die karre op die N1 en die motorfiets wat na bewering aan die race deelgeneem het. Die video wys dan die passasier se bene net voor die ongeluk gebeur ... en daarna net vonke­. Op ’n tweede video, oomblikke ná die ongeluk, vra ’n manspersoon vir Carr wie saam met hom in die motor was. Carr antwoord dat ene Imran saam met hom was. Daarna roep die manspersoon na Imran, maar ál wat uitsteek, is Imran. Die Stad se brand- en reddingsdienste was eerste op die toneel, het ER24 verlede week gesê. Nie die reddingsdienste óf die nooddienste was bewus van ’n tweede persoon nie. JP Smith, die Stad Kaapstad se mayco-lid vir veiligheid, het ná die voorval hard gepraat oor drag races en die voorval veroordeel. Gister het hy by navraag gesê as daar ’n tweede persoon was, moes hy blitsvinnig van die toneel gevlug het. “Dit blyk dat daar wel ’n tweede persoon in die motor was. Dit is moeilik om te glo dat iemand sonder beserings uit die ongeluk sou kom.” Laag ’n Bron wat ook daai nag na die race gaan kyk het, sê ook Imran was daar. “Hy het weggehardloop nog voordat die nood- en reddingspersoneel op die toneel aangekom het. Hy het homself by ’n hospitaal ingeboek. Hy is nog in die omtes, maar hy lê laag.” Carr is steeds in die hospitaal. Sy familie wou nie op Son se oproepe reageer nie. Kapt. FC van Wyk, polisiewoordvoerder, sê hulle ondersoek ’n saak van roekelose en nalatige bestuur. “Mense met inligting oor die voorval kan kapt. Glen Kotze by 082 469 2626 bel. 