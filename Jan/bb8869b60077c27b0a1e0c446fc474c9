’N HOOGGEPLAASTE amptenaar van die Wes-Kaapse regering het Nuwe­jaarsaand goed op sy moer gekry. Die bewering is dat hy ’n jong seun onsedelik aangerand het. Die man werk in die regering se tesourie. Hy mag weens regsaspekte nog nie geïdentifiseer word nie. Die amptenaar en sy vrou het ten tyde van die voorval ’n Nuwejaarspartytjie in Eerste­rivier bygewoon. Die sewejarige kind se ouers het die partytjie gehost. Daar word beweer die kinders het reeds geslaap toe die amptenaar sy way na die kinders se kamer gevind het. Die sewejarige het saam met ander kinders daar gelê en slaap. Nadat die kind na bewering onsedelik aangerand is, het die amptenaar weer by die ander groot­mense aangesluit. Die seunskind het dadelik sy pa van die voorval gaan vertel. Die pa en nog partytjiegangers het die vermeende sekspes goed geslaan voordat hulle die polisie gebel het. Die amptenaar, wat tans in Kuilsrivier woon, het op 2 Januarie in die Blue Downs-hof op aanklag van verkragting verskyn. Hy is dieselfde dag op borgtog van R1 000 vrygelaat. Die pa wou nie gister oor die voorval praat nie. Volgens ingeligtes is hy en sy vrou jare lange vriende van die beskuldigde. Toe Son die beskuldigde bel, het hy gevra dat ons hom later weer skakel. Met die volgende oproep was sy foon afgeskakel. Kapt. FC van Wyk, ’n polisiewoordvoerder, het bevestig daar was op Nuwejaarsdag so ’n voorval. “Die onder­soek duur voort.”