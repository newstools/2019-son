IEWERS in Kaapstad loop ’n multimiljoenêr rond wat dit nie weet nie. Busisiwe Koloi, woordvoerder van Ithuba, wat die nasionale lotery bedryf, sê iemand het die dag voor Valentynsdag 2018 ’n kaartjie in Parow gekoop en R28 miljoen met die PowerBall Plus gewen. “Die persoon het steeds nie die wengeld kom opeis nie – en die kaartjie verval op 13 Februarie 2019.” Volgens Koloi is die fabelagtige QuickPick-kaartjie by die Checkers in Parow Centre gekoop. Dit het R15 gekos. “R28 miljoen kan jou lewe verander. Ons hoop die speler sal antwoord op ons versoek en hy of sy sal gekry word.” Koloi vra mense wat speel om hulle kaartjies op ’n veilige plek te hou. “Maak ’n gewoonte daarvan om jou naam en ID-nommer agterop die kaartjie in te vul sodra jy die kaartjie gekoop het. Verloor “Élke kaartjie moet soos ’n wenkaartjie gehanteer word. Hou dit op ’n veilige plek totdat die trekking plaasvind.” Koloi sê mense wat bang is hulle gaan hulle kaartjie verloor, kan ook aanlyn op die lotery se webtuiste speel. As die kaartjie verval, sal die wengeld geskenk word aan die National Lotteries Distribution Trust Fund, wat dit aan liefdadigheidsorganisasies sal uitbetaal. Mense met navrae oor kaartjies wat nog nie opgeëis is nie, kan die nasionale lotery se kantore tolvry bel by 0800 484 822. Gisteraand  se PowerBall was ’n allemintige R80 miljoen en die PowerBall Plus R28 miljoen. Vanaand beloop die Lotto en Lotto Plus 1 albei R14 miljoen en die Lotto Plus 2 R1 miljoen.