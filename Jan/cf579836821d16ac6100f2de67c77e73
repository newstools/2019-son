DIE getuienis van Angelo Agrizzi by die kommissie van ondersoek na staatska­ping het die spreekwoordelike can of worms oopgemaak. Bewerings van hoe die maatskappy Bosasa bribes aan staatsamptenare betaal het in ruil vir staatstenders, klink soos iets uit ’n scary movie. Dis om van te kots om te dink hoe geld wat veronderstel was om die armstes van die armes se lewe te verbeter, aangewend is om sekeres te verryk. En dít is presies hoekom armoede nie ’n nekslag toegedien kan word nie. Nie net word armoede (en die kamstige uitwissing daarvan) elke verkiesingstyd soos ’n geelwortel voor kiesers gehou nie, maar dit is nou duideliker as daglig dat die geld van die staat niks anders as ’n speelding vir korruptes is nie. Niks word daarvan gedink om eerlike en hardwerkende belastingbetalers se geld so deur die naat te trek nie. Gegrom Hierdie is net die tippie van die ysberg. Ongelukkig gaan nog baie sulke bomme gelos word wat ons demokrasie se fondamente gaan skud. Een onbeantwoorde vraag bly staan: Gaan die mense wat die staatskoffers so skaamteloos geplunder het, vervolg word? Hoekom moet iemand wat ’n blikkie baked beans in ’n supermark gesteel het omdat sy maag van die honger gegrom het, lank in Pollsmoor daarvoor gaan boet? Dít terwyl korrupte fat cats agteroor in hulle mansions bly sit, en absoluut niks gebeur met die bewerings teen hulle nie. Dit bly pal die armes wat ingedoen word, wat aanhou aan die heel agterste speen suig. Niks gaan ooit verander so lank as wat hardwerkende Suid-Afrikaners niks anders as ’n monopoly game vir korrupte etters is nie.