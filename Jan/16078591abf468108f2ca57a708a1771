TOE ek my tekkies op Middelpos se plaasgrond sit, maak my hart ’n boksprong. Die skoolkinders het my met ’n groot plakkaat verwelkom, sommer so by die ingang. So ’n stuk of sewe kom op die grondpad aangehardloop om my drukkies te gee en uit te vra. Ek is meer geworry dat hulle nie in die bed is om te slaap nie. Maar dis mos soos kinders is. Vir eers is die foto van die laerskool in Schweizer-Reneke, waar die wit kindertjies afgesonder van hul swart maatjies sit, vergete. Dit herinner sterk aan die verlede waar ons deur wetgewing en inmenging in mense se verhoudings van mekaar weggehou is. Sien kinders kleur raak? Wel, hulle weet dat daar verskille is, want as babatjies leer hulle om onderskeid te tref. Daar’s egter nie noodwendig “betekenis” aan die verskeidenheid wat hulle sien nie, maar dit is die ouers en samelewing wat hulle wêrelde inkleur en dit betekenisvol maak. Ek onthou hoe ek laas jaar gewroeg het oor die “regte” kleuterskool vir Maya. Sy is ’n vrye gees wat haar eie kop volg en haar kreatiwiteit wil uitleef. Ek wou hê sy moes in ’n diverse omgewing wees waar sy verskillende kulture, rasse en geloofspraktyke sou ervaar. Sy het ’n vriendin wie se ouers Rastas is, ’n ander een is Hindoe en ’n vegetariër en dan is daar ’n vriendjie wat ZCC is. Vir Maya is hulle net haar maatjies. Dis ek wat die ryke tapestry raaksien. Ons praat so baie van dié multi-ra­cial society wat ons wil skep, maar ons struggle om langs ’n buurman van Zimbabwe asem te haal. Moenie praat van medeburgers uit die Oos-Kaap nie. Hulle vat na bewering mos ál die jobs en spots by die clinic. Dan maak ons asof ALLE witmense nog wil baas speel oor ons, maar ignore die balke van vooroordeel in ons eie oë. Dan wonder jy waarom daar dikwels steeds so baie rasvoorvalle in die land is. Dit sny na alle kante. Ons kleur ons kinders in met ons vooroordele en lelike comments wanneer mense anders as ons lyk of anders praat. Ek is my ouers ewig dankbaar dat hulle my selfs tydens apartheid aan alle rasse blootgestel het. Ek is bly dat ek my ouers se Christelike en Moslem-roots kon ervaar en uiteindelik self besluit wat ek wil glo. Ek hoor hoe warra-warra die mense oor waardes, maar wat baat dit as dit bly by praat en jy leef dit nie uit nie? Meng jou met die semels, dan vreet die varke jou op, sê die antie. So asof daar niks goeds uit ’n plek of ’n mens kan kom nie. Of hulle sê vir jou dat jy niemand kan dwing om met ander te meng nie. En as jy dalk iemand oor die kleurgrens sou liefkry, dan worry hulle meer oor die ongebore kinders se hare as die egtheid van hulle harte. Dit is hoekom die warm drukkies van die kinders van Middelpos op Malmesbury my so accepted laat voel het. Ja, ek weet dit was excitement, want hulle het my die vorige aand op TV gesien. Vir my was dit die gebaar van verwelkoming wat my gees gelig het. Maak nie saak hoe oud ons is of watter fênsie karre ons ry of hoeveel grade jy agter jou naam skryf nie, ons wil voel asof ons belong. LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder­werpe waaroor hulle gesels.