DIE Australiese Ope Tennistoernooi kan nou maar amptelik tot die Novak Djokovic Ope herdoop word. Djokovic het gister in Melbourne aan vriend en vyand bewys waarom hy eendag dalk as die beste tennisspeler tot nou toe beskou kan word. Die Serwiër (31) het verspot maklik klaargespeel met Rafael Nadal (Spanje). Hy het die eindstryd met 6-3, 6-2, 6-3 gewen vir sy sewende Aussie Ope-titel, wat ’n rekord vir dié toernooi is. Dit maak van hom dié Grand Slam se suksesvolste speler. Voor gister het Djokovic, Roger Federer (Switserland) en die legendariese Australiese speler Roy Emerson dit elk ses keer gewen. En ná gister staan Djokovic op 15 Grand Slam-titels. As hy, soos Federer, sy lyf oppas, kan hy maklik nog dié Switserse tennis-ster se rekord van 20 titels verbysteek. Arme ou Nadal het gehoop dat hý gister die man sou word wat Federer se rekord sou bedreig. Toe nou nie. Die Spanjaard spog met 17 Grand Slam-titels, waarvan 11 die Franse Ope is. Hy het nog net een keer in Melbourne gewen, en dit lyk asof vanjaar die laaste keer was dat hy so ver in dié Grand Slam gevorder het. Nadal het voor gister nie ’n enkele stel in die ander rondes verloor nie. Teen Djokovic was hy egter so te sê nooit in die prentjie nie. Die Spanjaard het nou duidelik nie ’n oplossing vir sy probleem om die Serwiër in ’n eindstryd op harde bane te klop nie. Dit is die tweede keer dat Djokovic vir Nadal in die eindstryd van die Australiese Ope verslaan het. Dit móés Nadal moedeloos gemaak het. Hy sal nou beslis wraak wil neem wanneer die kleibaanseisoen begin.