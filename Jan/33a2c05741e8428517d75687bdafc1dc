Solly Msimanga het vandag aangekondig dat hy as burgemeester van Tshwane gaan bedank. Msimanga se bedanking sal binne die eerste twee weke van Februarie afgehandel word. Msimanga sê hoewel die besluit nie maklik was of oorhaastig geneem is nie, het hy dit gedoen omdat hy glo dit in die beste belang van die inwoners van Tshwane en Gauteng as geheel is. Msimanga se besluit om te bedank is om sy volle aandag aan sy rol as die DA se premierskandidaat in Gauteng te gee. “Dit het duideliker geword dat indien die DA nie Gauteng met ‘n oorgrote meerderheid gaan regeer nie, die mense van Tshwane altyd negatief geraak sal wees deur ‘n korrupte, onbevoegde en onbesorgde ANC-provinsiale regering – maak nie saak hoe hard ons werk om dit te verander nie,” het Msimanga gesê.