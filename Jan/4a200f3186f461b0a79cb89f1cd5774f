JP Duminy is op koers om in Maart weer eendaagse krieket vir Suid-Afrika te speel. Dit beteken die veelsydige Duminy sal in die reeks teen Sri Lanka kan wys hy is fiks en steeds goed genoeg om vanjaar in die Wêreldbeker-toernooi vir die Proteas diens te doen. Duminy herstel van ’n skouer­operasie. Hy was Saterdag in Port Elizabeth ’n toeskouer toe Pakistan die eerste ODI teen die Proteas met vyf paaltjies gewen het. Voor sy operasie was Duminy pragtig op dreef met sy aanvallende kolfwerk. Hy bly vir die Proteas ’n opsie – die span kan hom met sy wegbreke as ’n bykomende bouler inspan. Duminy is oortuig hy sal fiks wees wanneer die eendaagse reeks teen Sri Lanka op 3 Maart in Johannesburg met die eerste ODI wegspring. Daar is ook drie T20-wedstryde daarna. Duminy kan dít gebruik om sy vaardighede reg te skaaf vir die Proteas se eerste Wêreldbeker­wedstryd op 30 Mei teen Engeland op The Oval. Die snelbouler Lungi Ngidi keer dalk reeds in die huidige reeks teen Pakistan na die speelveld terug. Ngidi is sedert einde November met ’n kniebesering buite aksie, maar het intussen weer volstoom saam met die Proteas begin oefen. Buiging Die Proteas se huidige eendaagse groep word vir die laaste drie ODI’s hersien en Ngidi gaan moontlik in­gespan word. Anrich Nortjé kan sy buiging vir die Proteas teen Sri Lanka maak. Die Proteas se planmakers wil sien wat hy op internasionale vlak kan vermag. Hy is sedert einde November met ’n enkelbesering van die speelveld weggehou, maar behoort eersdaags gereed te wees om te speel. Chris Morris sal waarskynlik in die res van die wedstryde teen Pakistan kans kry om sy aandele as veelsydige speler by die keurders te laat styg. Quinton de Kock en Dale Steyn kan ook ná ’n ruskans na die groep terugkeer. Dit sal die Proteas vir die laaste drie ODI’s versterk.