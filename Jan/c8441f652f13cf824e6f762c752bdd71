WAYDE Jooste van Golden Arrows sê Clinton Larsen gaan Chippa United in ware vegters verander. Larsen en Arrows se paaie het onlangs geskei nadat Larsen vier seisoene in beheer van die KwaZulu-Natalse klub was. ’n Paar swak uitslae dié seisoen het die breier laat besluit om Durban te los, maar Jooste sê in sy voormalige breier het Chippa die regte man. Jooste, wat sy sokker in die Northerns begin speel het, loop ook al ’n lank pad onder Larsen en sê sy tyd onder die breier was baie spesiaal. “Hy is die tipe persoon en afrigter vir wie jy wíl speel en ook wen. Ons by Arrows het altyd ons beste gegee,” vertel hy. Jooste noem dat hy en Larsen al ’n lang pad saam loop sedert hy by Celtic begin speel het. “ ’n Mens kan met enige iets na hom gaan. Hy wil jou graag help om seker te maak jy kan jou beste gee op die veld.” Van ’n taktiese oogpunt sal Larsen moontlik – volgens Jooste – Chippa se verdediging ook kan help. Dis iets waarmee die Chilli Boys al lank sukkel. “Larsen is bekend vir sy ver­dediging. Hy het by Celtic en by Arrows goeie verdediging probeer handhaaf, want die filosofie was altyd dat dit makliker is om te wen as die ander span sukkel om doele te score. So, ek dink Chippa sal baie daarby baat. Hulle sal begin veg onder hom.” Geïnspireer Larsen het ook baie ervaring. “Die afrigter weet waarvan hy praat en as voormalige Bafana Bafana-speler is hy ook ’n goeie motivator voor wedstryde. “Die manier hoe hy altyd met ons gepraat het, het altyd gehelp en ons geïnspireer, en dít sal Chippa help.” Jooste voel ook Chippa se kanse om uit die relegasiesone te ontsnap, is beter met Larsen. “Met Larsen in beheer is ek amper seker hulle gaan dinge omdraai en die seisoen oorleef.”