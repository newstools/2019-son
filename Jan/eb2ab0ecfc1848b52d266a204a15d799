NICE dude, dié. Dis nou die baie gewilde Metro FM DJ Mo Flava. Hy gaan mos weer beurse weggee. Dié keer aan matrieks van die 2017- en 2018-klas om by Boston Media House te swot. En hoor hier: Volgens Drum is dit die negende agtereenvolgende jaar dat hy dit sal doen! Mo sê hy sal onderhoude met die kids voer om die geskikte kandidate te vind. Meer as 100 studente was die afge­lope ag jaar begunstigdes van Mo se Media Studies Bursary­. En hy probeer om kontak te behou met die meeste van hulle. Mo sê hy doen dit omdat hy ná skool baie studieskuld met Boston Media House aangegaan het. Verlede jaar was net meer as 20 studente, voltyds en deeltyds, begunstigdes van sy beurs. Dit dek die studiegeld en koste van teksboeke. Was daar maar net meer local celebs wat ’n daadwerklike bydrae lewer tot die toekoms van die land, nè.