IS OLE Gunnar Solskjaer die regte man om Manchester United permanent te bestuur? Die antwoord op die vraag sal heel moontlik in die komende paar weke beantwoord word. Dit is wanneer United Sondag besoek aflê by Tottenham Hotspur vir ’n Premierliga-wedstryd. Op 26 Januarie reis Sol­skjaer en sy United-span weer na Londen. Dié keer om teen Arsenal te speel in die vierde ronde van die FA Cup. Phil Jones, verdediger in die Manchester United-span, sê hy en sy spanmaats maak klaar gereed vir ’n massiewe tweestryd teen Spurs. “Spurs gaan ’n goeie toets wees. Ons vaar tans goed en spog met goeie momentum. Die skip is weer op koers,” sê Jones. Die verdediger beaam egter die feit dat hy en sy span nog niks bereik het nie en daar nog harder gewerk moet word. “Die wedstryd teen Spurs gaan wys hoe ver ons gekom het en ons moet dié wedstryd wen. Hulle vaar ook tans goed.”