DIE voormalige Liverpool-ster Philippe Coutinho het nou second thoughts oor sy skuif vir groot geld na die Spaanse klub Barcelona. Die Europese koerante berig die Brasiliër dink daaraan om ’n skuif terug na Engeland te maak – en dit na sy ou klub se aartsvyand, Manchester United. Coutinho se skuif na Barça het laas jaar opslae gemaak toe hy Anfield vir ’n enorme £142 miljoen (nagenoeg R2,5 miljard) verlaat het. Hy was aanvanklik een van die La Liga-kampioen se eerstekeuse-spelers, maar dié seisoen sukkel hy om gereelde speelkans te kry. Arturo Vidal hou hom tans uit Barça se beginspan en dan het Ousmane Dembélé hom ook as tweede keuse verbygesteek. Ernesto Valverde het ook in gesprekke met Coutinho gesê hy sal harder moet werk as hy meer gereeld speelkans wil kry. Barcelona wil sy voormalige speler Neymar jr. vanaf Paris Saint-Germain (PSG) terugkoop. Dis klaar slegte nuus vir Coutinho. Soos die gerugte loop, het United ook klaar uitgereik na Barça om die sukkelende Brasiliër te koop. Goedkoop gaan dit egter beslis nie wees nie. Barça stel glo net belang in die verkoop van Coutinho as die Red Devils bereid is om ’n bedrag van £142 miljoen vir die Brasiliër te betaal. Dié moontlike vertrek sal eers aan die einde van die seisoen gebeur. Coutinho het nog ’n kans om hom te bewys.