DIS die verhaal van die Slang en die Slak. Só is advv. Nomgcobo Jiba, en Lawrence Mrwebi, senior staatsaan­klaers by die nasionale vervolgingsgesag (NVG), glo in Bosasa se omkoopboeke genoem. Angelo Agrizzi, voorma­lige COO van Bosasa, het gister op sy sewende dag voor die Zondo-kommissie van ondersoek na staats­kaping hieroor getuig. Volgens Agrizzi is Jiba, Mrwebi en ’n uitvoerende personeellid by die NVG, Jackie Lepinka, tussen 2009 en 2011 maandeliks geld ingestop om ’n saak teen Bosasa onder die mat in te vee. Agrizzi sê Gavin Watson, CEO van Bosasa, het hulle dié byname gegee: Jiba was “Slang” omdat sy gevaarlik was en die maatskappy enige tyd kon aanval. Mrwebi was “Slak” omdat hy as stadig beskou is. Lepinka het nie ’n cool kodenaam gekry nie en is bloot “J” genoem. Dié kodename is gebruik in ’n swart boek waarin die maandelikse stilblygeldjies elke keer neergeskryf is. Agrizzi het getuig hy het soms self die omkoopgeld – als in kontant – afgelewer. Hy het gesê hy was ook teenwoordig wanneer Watson dit getel en in sekuriteitsakke geplaas het. Hy sê Watson het besluit Jiba moet elke maand R100 000 kontant kry, want sy was “gif”. Lepinka het R20 000 gekry omdat sy aktiewer was as die stadige Mrwebi, wat tevrede was solank hy elke maand sy R10 000 gekry het. Agrizzi het verder getuig die destydse nasionale direkteur­ van openbare vervolging­, adv. Menzi Simelane, het ook gehelp om die saak te laat verdwyn wat die NVG teen Bosasa gehad het. Volgens hom het Simelane aan Jeff Radebe, toe nog minister van justisie, gesê ’n verslag van die spesiale ondersoekeenheid was bedorwe en ongrondwetlik en ’n strafregtelike saak teen Bosasa sou dus nie suksesvol gewees het nie.