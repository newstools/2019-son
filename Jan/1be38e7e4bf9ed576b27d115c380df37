SEDERT die geboorte van ons demokrasie sit hulle sonder huise. En noudat ’n behuisingsprojek finally ’n ordentlike dak oor hul koppe kan beteken, kry hulle die idee dat hulle nie by dié projek gaan baat vind nie. Lede van die groep Kuils River Concerned Citizens (KRCC) in Kalkfontein sê hulle gaan aanhou toi-toi totdat daar aan hul concerns aandag gegee word. Dié lede kom al die afgelope week saans in Kalkfontein byeen om hul pad vorentoe te bespreek. Hoog op hul agenda is die behuisingsprojek langs die Stellenbosch Arterial-pad wat as Highbury Fase 3 bekendstaan en waaruit364 begunstigdes voordeel gaan trek. Die KRCC se Yolande Tala sê egter hulle kry nou die indruk dat ander gemeenskappe se backyard dwellers voorkeur gaan geniet. Tala sê: “Sedert Kalkfontein in 1996 gebou is, was daar nie weer behuisingsprojekte in ons gemeenskappe nie. Ons is veronderstel om baat te vind by die Highbury Fase 3-projek, maar nou hoor ons 72 beneficiaries gaan in die eerste week in Februarie by van die huise intrek – en nie een van ons het ’n kennisgewing van só ’n stap gekry nie.” Tala sê hulle het probeer om die kwessie met hul raadslid, Ricardo Saralina, te bespreek, maar sonder enige sukses. “Ricardo was by ’n paar van ons meetings, maar weier nou om ons weer te kom sien. “Die backlog van backyard dwellers in Kalkfontein is in die omtes van 1 500 gesinne en as ons nie uit die Highbury-behuisingsprojek voordeel trek nie, gaan ons die projek stopsit. “Ek self is al van 1999 op ’n behuisingswaglys en hier is mense wat al 30 jaar op ’n huis wag. Rus “Dis sommer nonsens dat die munisipale amptenare ons net wil ken wanneer dit verkiesingstyd is.” Albert Joseph, ’n inwoner, sê hulle gaan nie rus tensy daar na hul klagtes omgesien word nie. “Ons kan nie langer so leef nie en sal tot aksie oorgaan as dit moet. “Ons kinders sien hoe struggle hul ouers. Hulle hoor hoe ons landlords ons met blyplek vermaak en dis mos nie kwaai dat ons ná ál die jare nog so moet lewe nie.” Raadslid Saralina sê op sy beurt sy hande is afgekap as dit by die toekenning van huise kom. “Hierdie is ’n projek van die Wes-Kaapse departement van menslike nedersettings en hoewel ek ’n paar vergaderings tussen dié departement en inwoners gefasiliteer het, het ek geen insae in die toekenning van die huise nie. “Ek het dit ook so aan die in­woners probeer verduidelik. Hulle moet verstaan dat so ’n proses nie deur ’n getoi-toi gesystap kan word nie,” verduidelik Saralina. Volgens hom is dit nie net Kalkfontein se backyarders vir wie daar met hierdie projek omgesien moet word nie, maar ook dié in woonbuurte soos Wesbank, Camelot, Summerville, Sarepta, Highbury en Wembley. Ntomboxolo Makoba-Somdaka, woordvoerder van die Wes-Kaapse departement van menslike nedersettings, sê hulle het soortgelyke klagtes ontvang dat beneficiaries van Wesbank voorgetrek gaan word en het toe die beneficiary-administrateur opdrag gegee om mense wat in 2005 om behuising aansoek gedoen het ook in te sluit by die toekenning van huise.