SAMEWERKING is al manier hoe mense Metrorail weer sal begin vertrou, dink Richard Walker, streek­bestuurder van dié treindiens. Walker het gesê: “Ons kan sien hoe misdaad van die een plek na die volgende spring sodra ons toeslaan.” Volgens hom sal hulle die samewerking verwelkom van mense wat hulle kan help baklei teen misdaad soos kabeldiefstal, wat op die ou einde pendelaars beïnvloed. Opgeskerp Walker het bygevoeg hy hoop meer pendelaars gebruik weer hul diens. Volgens hom het die treine stabieler geraak nadat Metrorail sy veiligheidsmaatreëls opgeskerp het. Felicity Purchase, die Stad Kaapstad se mayco-lid belas met vervoer, het gesê: “Ek is bly dat die eenheid gemoeid met misdaad in die spoordiens ’n impak maak en voorkom dat die eiendom verder beskadig word.”