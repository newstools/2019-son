LIVERPOOL se aanspraak op die Engelse Premierliga-titel bereik vandag ’n keerpunt. Die Reds gaan dit egter baie moeilik vind om hul segetog in die Etihad-stadion voort te sit wanneer hulle Manchester City die stryd aansê. Liverpool is ná 20 wedstryde steeds onoorwonne. City staan op 47 punte in die derde plek op die punteleer. Liverpool word as die guns­teling beskou om die drie punte in te samel. Die geskiedenis wys egter dat Liverpool dit baie moeilik sal vind om die Sky Blues op hul tuisveld te klop. City het die laaste kragmeting tussen die spanne ver­lede seisoen in die einste stadion met 5-0 gewen. Die rekordboeke wys Liverpool het City net een keer in nege wedstryde in die Etihad geklop. Die sege was in 2015 toe die Reds met 4-1 geseëvier het. Maar die huidige Liverpool-span onder Jürgen Klopp lyk onstuitbaar. Pep Guardiola, City se bestuurder, is maar versigtig om te praat oor rekords. Guardiola sê: “Met Liverpool se huidige posisie bo-aan die punteleer is ons onder druk. “As ons enige punte afstaan, is dit neusie verby vir die kanse om die titel te behou.” Klopp sê: “Ons benader die wedstryd asof ons glad nie ’n voorsprong van sewe punte bo-aan die punteleer het nie. Ons gaan na die Etihad-sta­dion om te wen. “Ons wil graag ons beste vertoning lewer.” City het verlede seisoen gedurende die ooreenstemmende tydperk ’n voorsprong van 20 punte op Liverpool geniet. Dinsdag se uitslae: Cardiff City 0, Tottenham Hotspur 3; Arsenal 4, Fulham 1; Everton 0, Leicester City 1. – Sportredaksie 