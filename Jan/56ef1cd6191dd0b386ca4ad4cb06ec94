DIE Southern Kings se kragtige senter Tertius Kruger is gereed om sy voormalige spanmaats in die grond in te hardloop. Die Kings slyp tans vir hul Pro14-wedstryd teen die Cheetahs môre-aand in die Madibaz-sta­dion. Kruger sê hy sien uit daarna om sy ou spanmaats ’n ding of twee te wys. Hy sê: “Ek hou van uitdagings, en om teen my ou spanmaats te speel, is net nóg een.” Kruger voorsien dat dit ’n opwindende wedstryd sal wees, niks minder as skouspelagtig nie. “Ek weet die Cheetahs voel soos ons: Hulle sal ook graag weer wil wen ná hul vorige wedstryd teen Zebre,” meen hy. Kruger voel die spel sal net ’n bietjie anders wees as die gewone Pro14-styl. Tempo Hy sê: “Twee Suid-Afrikaanse spanne speel anders teen mekaar as teen die ander Pro14-spanne. “Dit behoort ’n oop wedstryd teen ’n hoë tempo te wees. Anders as teen oorsese spanne, hou SA spanne daarvan om die bal rond te gooi.” Kruger hou ook daarvan om veld te wen deur te hardloop, eerder as deur te skop. Hy sê dis iets wat hy by sy pa geleer het. “My pa het gesê ek moet probeer om nie te veel onnodig te pass of die bal weg te skop nie. Ek speel al van kleins af so,” vertel hy laggend. Twee voormalige spelers, Kurt Haupt en Garrick Matthews, oefen ook saam met die groep. Die Kings se breier, Deon Davids, sê dis ’n proefneming. Tog, aangesien die Kings ’n tekort aan losskakels het, speel Matthews dalk nog. Al het Oliver Zono weer begin oefen, lyk dit nog nie asof hy gereed is vir die nr. 10-trui nie.