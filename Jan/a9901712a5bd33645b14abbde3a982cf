ROLAND Putsche se toekoms by Cape Town City is nog só onseker soos Bafana Bafana se Afrikabeker-kwalifisering. Wat Stuart Baxter en Suid-Afrika net nie sal gee om ’n werkesel soos Putsche vir die nasionale span tot sy beskikking te hê nie! Nietemin kan Baxter-hulle maar net droom en wonder, want Putsche het in sy kort tyd gewys hy doen sy praatwerk op die veld. Dis veral City se fans wat asem ophou en hoop die onsekerheid oor sy kontrak se verlenging sal binnekort afgehandel word omdat hy ’n waardevolle komponent in City se span is. As ’n mens so tussen die lyne lees, klink dit ook asof die 27-jarige boorling van Oostenryk na Europa wil terugkeer. Volgens Putsche, wat reeds Telkombeker- en MTN8-medaljes in sy kassie het, is daar nie juis ’n probleem met die klub daaroor dat hy nog nie ’n nuwe kontrak geteken het nie. “Ek dink regtigwaar nie daar is enige issues omdat ek nog nie ’n nuwe kontrak geteken het nie. “Die ding is – ek is nog onseker en oorweeg my opsies aan die ander kant. “Ek en die voorsitter (John Comitis) is in kontak met mekaar en ons weet waar ons staan. “Ons sal dit egter binnekort moet aanroer,” voeg Putsche by. Die Citizens pak Super­Sport United Saterdag in die Nedbank Cup se ronde van die laaste 32 spanne in die Kaap. Die spanne het mekaar reeds drie keer dié seisoen gepak en City spog met twee oorwinnings (een in die MTN8 final en die liga) en een stryd het gelykop geëindig. “Die geskiedenis tussen ons is groot. Dit is nie maklik om só baie teen dieselfde span te speel nie,” aldus Putsche.