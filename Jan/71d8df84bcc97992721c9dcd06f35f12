DIE polisie in die Baai het drie mans gearresteer wat 15 karbatterye van ’n besigheid in Noordeinde gesteel het. Kol. Priscilla Naidu, ’n polisiewoordvoerder, sê die drie verdagtes het kort ná middernag Vrydagoggend by die perseel ingebreek. Sowat ’n uur later het die polisie inligting gekry oor twee verdagte mans wat besig was om twee trollies in Sentraal te stoot. Terwyl die polisie onderweg was soontoe, het die klaer die polisie gestop en gesê daar is by sy besigheid ingebreek. Naidu sê hy het toe saam met die polisie gegaan om die verdagtes te gaan soek. Aangekom Die polisie het die verdagtes in Robertstraat voorgekeer, waar die klaer sy gesteelde goedere uitgeken het. Die verdagtes het 15 karbatterye, sowel as verskeie tipes olie en bykomstighede in hulle trollies gehad. Terwyl die polisie besig was met die twee verdagtes, het ’n derde verdagte daar aangekom. Hy is ook gearresteer. Die drie mans, van 24 tot 32 jaar oud, word aangekla van huisbraak en die besit van vermoedelik gesteelde goedere. Hulle sal môre in die plaaslike landdroshof verskyn.