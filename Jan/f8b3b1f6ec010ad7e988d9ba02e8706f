DIE Vryheidsfront Plus het vandag aangekondig Peter Marais is hul premierskandidaat vir die Wes-Kaap. Marais is ‘n voormalige Kaapstadse burgemeester en premier van die Wes-Kaap. Marais sê sy aanwysing as premierskandidaat is ‘n voorreg waar hy die ideale en doelwitte,  waartoe hy hom verbind, ten volle kan uitleef en bevorder. “Vir die afgelope tien jaar sedert my uittrede uit politiek in 2004 is ek gedurig gevra deur bruin- sowel as witmense om my hertoetrede tot die aktiewe politiek te oorweeg,” sê Marais. “Vir my was dit ‘n baie gewigtige besluit om te neem aangesien ek al my tyd aan my gesin wou toewy na meer as veertig jaar in die politiek.” Marais sê nadat hy die afgelope ses jaar bruinmense se griewe in hofsake moes verdedig “omdat niemand anders kans daarvoor gesien het nie”, het hy toe uiteindelik besluit om terug te keer. Marais was tot nog onlangs deel van Icosa.