SERGEAL Petersen se voortreflike spel is verlede jaar beloon met ’n plek in die Springbok-groep. Die blitsige vleuel van die Stormers was ’n verrassende keuse vir die Bokke se jaareindtoer. Die 24-jarige het laas jaar van die Oos-Kaap na die Moederstad verhuis. Dié oudleerder van die Hoërskool Grey in Port Elizabeth het egter vroeg in die seisoen ’n be­sering opgedoen en ongelukkig nie ’n kans gekry om vir die Stormers Superrugby te speel nie. Petersen het egter gewys waartoe hy in staat is toe hy uiteindelik van sy besering herstel het. Hy het ongelooflike spel vir die Westelike Provinsie se Currie­beker-span gelewer en sodoende die oog van die Bok-coach, Rassie Erasmus, gevang. Al het Petersen nie kans gekry om op die Bokke se jaareindtoer van Europa sy toetsbuiging te maak nie, glo hy die tyd wat hy by die Bokke deurgebring het, behoort hom net meer selfvertroue te gee. Petersen het gister vir die eerste keer vir die Stormers in ’n warm-up game teen ’n gekombineerde klubspan by die Valsbaai-rugbyklub in Constantia voor ’n volgepakte pawiljoen uitgedraf. Hy sê: “Ja, dis uiteraard ’n ongelooflike gevoel om uiteindelik vir die Stormers te kan speel. “Ek het geweldig baie by die Bokke geleer en hopelik sal ek vanjaar ’n bydrae in die Stormers se Superrugby-veldtog kan maak.” Hitte Robbie Fleck, afrigter van die Stormers, is opgewonde oor die talent wat hy vanjaar, veral in die agterste driehoek, tot sy beskikking het. Fleck het gister ná die warm-up game, wat in skroeiende hitte gespeel is, gesê: “Ja, dit is great om so baie talent in die agterlyn te hê. Die kompetisie vir plekke in die span gaan sake vanjaar baie interessant maak. “Sergeal bring heeltemal iets anders na die agterste driehoek. Hy is ’n ongelooflike vaardige speler wat subtiele skills het. Hy was ongelooflik goed vir die WP in die Currie Cup. Ek is veral excited om te sien wat hy na die paartjie in Superrugby gaan bring.” Die Stormers speel volgende Sondag teen die Bulls in die Kaapstad-stadion.