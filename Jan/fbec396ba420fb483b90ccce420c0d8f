TOETSKRIEKET bly onvoorspelbaar. Hoewel Suid-Afrika vandag sy eerste beurt in ’n stewige posisie op Nuweland sal kom voortsit, kan die kolfblad die bepalende faktor in die tweede toets teen Pakistan wees. Die tuisspan is stewig in die saal op 123/2 in sy eerste beurt nadat hy Pakistan vir 177 lopies in net 51.1 boulbeurte uitgeknikker is. Aiden Markram (78) is met die laaste bal van die dag se spel geboul. Bevoordeel Ottis Gibson (breier) het vier van die wêreld se beste blitsboulers, Kagiso Rabada Dale Steyn, Vernon Philander en Duanne Olivier, ingespan om die besoekers se kolwers in die toets te kasty. Dit is werklik ’n dapper besluit as in ag geneem word dat die kolfblad daarvoor bekend is om in later stadiums van ’n toets die draaiers te bevoordeel. Gibson het die draaibalbouler Keshav Maharaj weggelaat om Philander speelkans te gee. Die plan het gewerk met Olivier wat sy oesfees van paaltjies voortgesit het toe hy 4/48 platgetrek het. Hy het reeds 11/96 in die eerste toets op Centurion geneem. Philander het sy terugkeer van ’n besering met 1/36 gevier, terwyl Steyn met 3/48 sy rekord as die Proteas se beste toetspaaltjievraat voortgesit het. Rabada het ook gewys waarom hy die eerste plek op die huidige toetsranglys van boulers beklee (2/35). Die besoekers se kaptein, Sarfraz Ahmed (56), het saam met Ma­sood (44) ’n stewige vennootskap van 60 lopies om die sesde paaltjie behaal. Anders is hulle vir veel goedkoper uitgeboul.