NASA se wetenskaplikes sê Ultima Thule, ’n ysige hemelliggaam, het die vorm van ’n reuse-sneeuman en wentel meer as 6 miljard kilometer ver om die son. Die eerste duidelike beelde wat Nasa se New Horizons-sending teruggesein het aarde toe, bevestig Ultima Thule het gevorm toe twee sfere na mekaar aangetrek en aanmekaar geplak het. Dis ’n groot wetenskaplike ontdekking. Die New Horizons-ruimtetuig het Dinsdag verby Ultima Thule gevlieg, wat in 2014 met ’n teleskoop ontdek is. Dit is die verste en moontlik die oudste kosmiese verskynsel wat al ooit vanaf ’n ruimtetuig waargeneem is. – AFP