OUERS sukkel nou al twee jaar om hulle kind by die Laerskool Schotschekloof in die Bo-Kaap ingeskryf te kry. John Swartz sê hy en sy laitie, Enrico Swartz (8), se ma, Sarie Rex, het die klong al aan die begin van 2017 na die skool geneem. Hulle moes bewys lewer dat hulle die ouers is. Maar toe Enrico gebore is, kon Swartz en Rex nie dadelik sy geboortesertifikaat by home affairs kry nie omdat albei se ID-boekies in ’n brand vernietig is. “Ons het toe by home affairs gaan aansoek doen om ID-boekies. “Ons het wel ’n dokument daar gekry dat Enrico geregistreer is en ons het ook ’n kliniekkaart.” Maar Swartz sê dit bly ’n probleem om hulle seun in die skool te kry omdat daar nie ’n geboortesertifikaat is nie. “Aan die begin van 2017 was ons by die Primêre Skool Schotschekloof, maar hy kon nie toegang daar kry nie. “Ons was laas jaar wéér daar en steeds niks.” Swartz sê hulle het al skoolklere vir hulle seun gekoop, maar nou kry hy steeds nie plek nie. “Ons het ook al die Wes-Kaapse onderwysdepartement om hulp gevra, maar kom nie reg nie.” Maar by navraag sê Millicent Merton, woordvoerder van die onderwysdepartement, die skool het vanjaar geen aansoek gekry nie. “Die ouers het wel in 2017 na die skool gegaan en gesê hulle sal ’n nodige dokument bring om die aansoek te voltooi, maar hulle het dit nog nie gedoen nie.”