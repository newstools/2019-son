IS DIE aliens hier? Was dit ’n massiewe flare of ’n verskietende ster? Dis van die vrae wat Kapenaars en inwoners van die Overberg Woensdagaand skuins ná 20:00 gevra het toe ’n skerp lig die hemelruim verhelder het. Die verskynsel het gepaardgegaan met ’n harde slag soos die ontploffing van ’n gasbottel. Die Suid-Afrikaanse Na­sio­nale Ruimte-agentskap (Sansa) het bevestig die verskynsel was wel ’n meteoor. Dr. Pieter Kotze van Sansa verduidelik: “Meteore word meer gereeld in ander dele van die wêreld gesien. Dis ongewoon om een oor die Kaap te sien.” Volgens Kotze is daar geen aanduiding dat die meteoor die aarde getref het nie. Hy sê: “Ons is amper seker dit het in die atmosfeer uitgebrand.” Inwoners van veral Onrus, Hermanus, die Hemel-en-Aarde-vallei en Caledon het vertel daar was ’n moewiese ontploffing of dalk selfs ’n soort mini-aardbewing. Volgens Kotze het die op­breking van die meteoor die geluid veroorsaak. ’n Meteoor kan maklik teen 60 000 km/h deur die lug trek en die skokgolf daarvan kan soos ’n aardbewing voel. Oproepe Die Nasionale Seereddingsinstituut (NSRI) sê hy het baie oproepe oor die verskynsel gekry. “Mense vanuit die Kaap, Hermanus, Kleinmond, Bettysbaai, Gordonsbaai, Valsbaai, Simonstad, Kommetjie, Seepunt en Bloubergstrand het gesê hulle het iets soos ’n flare gesien. “Ons eie personeel het ook die verskynsel gesien.” Volgens hulle het die op­roepe van 20:20 begin. Die meteoriet is so vyf minute vroeër opgemerk.