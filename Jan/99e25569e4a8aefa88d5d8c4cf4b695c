HY WAS iemand wat nooit in sy kantoor gesit het nie; hy was altyd tussen die mense. Só onthou Shaheeda Adams van Retreat die bestuurder van die Retreat-gemeenskapsgesondheidsentrum, Henry Lemmetjies. Lemmetjies het Dinsdag gesterf. Volgens ’n informant van Son was Lemmetjies op verlof toe hy afgesterf het. Hy was na verneem word Dinsdag by sy kantoor om iets daar op te tel en op pad huis toe het hy ’n pyn in sy bors gekry. Hy het toe sommer direk na die Lotusrivier-daghospitaal gery, maar hy is daar dood. Martha Arendorf, wat ’n pasiënt by die hospitaal is, sê sy was geskok toe sy van Lemmetjies se dood hoor. “Dit is baie unexpected en ons sal dalk nooit verstaan waarom dit so skielik is nie, maar ons moet dankbaar wees vir wat hy gedoen het in sy tyd by die hospitaal,” sê sy. Monique Johnstone, ’n woordvoerder van die gesondheidsdepartement, sê Lemmetjies het ’n integrale rol gespeel in die samesmelting van twee gesondheidsfasiliteite in Retreat wat beperkte dienste aan die gemeenskap in een volledige versorgingspakket aangebied het. “Hy het ’n stelsel van elektroniese pasiënt folders by die fasiliteit geïmplementeer. “Hy het verseker elke departement in die fasiliteit het toegang tot ’n rekenaar om pasiënte se uitslae dadelik te kry en die wagtyd te verbeter,” verduidelik Johnstone. Sy sê Lemmetjies sal onthou word en gemis word vir sy volgehoue ??toewyding tot uitnemende diens, sy vriendelike ingesteldheid en sy passie vir tegnologie. “Ons extend ons meegevoel aan sy familie en kollegas,” voeg John­stone by. Lemmetjies was 53-jaar oud ten tyde van sy dood. Hy het 33 jaar diens in die departement van gesondheid gehad.