BYNA drie jaar later en die familie van die vermoorde Aubrey An­thony Junior (54) is steeds getraumatiseer. Die familie van Junior, van Manenberg, bied nou ’n beloning van R50 000 aan vir enige inligting wat sal lei tot die arrestasie en skuldigbevinding van diegene wat vir sy moord verantwoordelik is. Volgens iemand na aan die familie sal die saak in Julie gesluit word en in die argiewe beland. “Ná drie jaar gaan die docket as onopgelos gesluit word,” sê die persoon. “So, dit los ons met net ’n paar maande vir ’n deurbraak en ek wil nie hê dit moet gesluit word nie.” Junior is op 1 Julie 2016 in Tambo Village geskiet en is later in die hospitaal dood. Die persoon vertel Junior het op die dag van sy moord een van sy werkers gaan oplaai sodat hulle die vrugte en groente vir sy fruit & veg-besigheid kon gaan koop. “Net nadat hy die man opgetel het, het ’n on­bekende persoon of persone op sy bakkie geskiet en Junior is in die rug getref. “Die werker is deur die gesig geskiet, maar het dit oorleef. “Junior het self na die Manenberg-polisiestasie gery en van daar af het ’n ambulans hom hospitaal toe geneem, maar hy het op pad soontoe gesterf.” Volgens Son se informant was Junior ’n vrygewige ou. Die informant kan ook nie verstaan waarom hy ’n target­ was nie. “Hy het groente en vrugte aan mense in nood gegee,” vertel die persoon. Goedkeur “Ons hoop nou die be­loning sal mense aanspoor om te praat en vir ons te help sodat ons antwoorde kan kry.” Brig. Enolium Joseph, die bevelvoerder van die Manenberg-polisiestasie, sal ook die beloning goedkeur.