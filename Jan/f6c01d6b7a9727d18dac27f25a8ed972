DRIE mans van Worcester­ beweer die cops het hulle pimpel en pers geslaan. Volgens Stephen Jacobs (28), Samuel­ Meyer (32) en Sias Marais (22) is hulle Saterdag­ in Villiersdorp verskeie­ kere deur die cops aangerand. Hulle is, na verneem word, natgespuit en met ’n waterpyp geslaan. Die bewering is voorts dat hulle ook geskop en geklap is dat dit goed gaan. Meyer en sy twee vriende het by sy niggie op ’n plaas in Villiersdorp gekuier. Volgens Meyer het die eerste voorval gebeur terwyl hulle op die plaas saam met sy niggie en haar vriendinne afgekoel het. Die cops het blykbaar daar opgedaag en wou sy rybewys sien. Een van die cops wou ook weet met watter een van die meisies hy vry. Nadat Meyer en sy vriende klaar gekuier het, het hy besluit om sy gewese meisie in Riviersonderend te gaan besoek. Ingetree Op pad uit Villiersdorp het hulle gestop om ’n ryloper op te tel. Meyer sê: “Twee vêns het by ons gestop. Toe ek uit die motor klim, het een van die cops my begin klap. “Een van my vriende het ingetree en hulle het hom met die vên na die polisiestasie geneem. “Ons ander twee het agtergebly, want die cops het die motor se sleutels gevat. “Later het my vriend teruggekom. Hy was erg aangerand en sy kop was vol bloed. “Ons het teruggegaan polisiestasie toe om ’n saak te gaan maak. “Daar het die cops ons na agter die polisiestasie geneem, waar hulle ons natgespuit en met die waterpyp geslaan het. “Ek het weggehardloop. Hulle het my weer gekry en my wind twee keer uitgeskop. “Hulle het ons weggejaag nadat hulle ons klaar aangerand het.” Stephen sê: “Hulle het my kop met ’n stuk plank stukkend geslaan en ook met ’n waterpyp en ons met traangas gespuit. “Hulle het my gedwing om my bloed van my kop af te was nadat hulle ons vol traangas gespuit het.” Volgens kapt. FC van Wyk, ’n polisiewoordvoerder, ondersoek die onafhanklike polisie-ondersoekdirektoraat ’n saak van aanranding.