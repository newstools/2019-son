CALITZDORP. – Solomon’s ­Shop in Royal Heights se eienaar is beroof en met die dood gedreig. Alex Ndjaju vertel: “Hier was ’n gang wat op die winkel toegeslaan het. Hulle het van ons winkel se goed gevat en duisende in cash afgevat. Die winkel is oopgebreek deur die gang.” Mense wat naby die winkel woon, vertel dit het soos ’n klein oorloggie gelyk toe die bende op die winkel toesak en dit met klippe bestook. Hulle wou ook ’n man net bekend as Hallelujah se bakkie afvat. Inwoners vertel hulle was so bang, hulle het net deur die vensters geloer. Dit is nie die eerste keer dat spaza shops hier beroof word nie. Die eienaars van dié shops is ná dese meer veiligheidsbewus. Kapt. Malcolm Pojie, ’n polisiewoordvoerder, sê: “Die voorval word nog ondersoek. Die voorlopige onder­soek dui daarop dat die verdagte en die eienaar van die winkel vroeër ’n onderonsie gehad het. Die verdagte het later saam met van sy makkers teruggekeer en die winkel oopgebreek. “Hulle het die eienaar beroof. Kruideniersware van ongeveer R6 000 en ongeveer R6 000 kontant is geneem. Gevolglik is ’n saak van sakeroof teen die beskuldigdes geopen vir nader ondersoek. “Geen arrestasies is al gemaak nie, maar ’n deurbraak word binnekort verwag.”