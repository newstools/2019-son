DIE Baaise polisie het twee jong mans gearresteer nadat hulle ’n vrou na bewering in haar huis in New Brighton beroof en verkrag het. Die twee verdagtes – 18 en 22 jaar oud – is volgens die polisie Woensdagoggend in Madikanastraat gearresteer. Kapt. André Beetge, polisiewoordvoerder, sê daar is Maandag by die 26-jarige slagoffer se huis ingebreek. Die slagoffer woon saam met ’n 83-jarige vrou. Die vroue is met messe gedreig en hul selfone is gesteel. Daarna het albei mans die jonger vrou verkrag. Toe die verdagtes in hegtenis geneem is, is agt selfone in hul besit gevind. Daar word vermoed dat al dié selfone tydens rooftogte gesteel is. Die twee verdagtes het gister in die plaaslike landdroshof verskyn. Hulle het op klagte van roof en verkragting tereggestaan.