“ONS kan nie nou gepla wees met mense se negatiewe kommentaar nie. Ons is net dankbaar hy leef.” Só sê Taufiq Carr (26) se ma, Moesna Carr, nadat haar seun se bene albei as gevolg van ’n motorongeluk afgesit moes word. Carr het blykbaar teen ’n motorfiets en nog ’n kar ge­dice toe hy beheer oor sy BMW M3 verloor het. Die ongeluk het Maandagoggend omstreeks 01:00 op die N1 naby die afrit na Sableweg plaasgevind. Die kar het aan die ander kant van die N1 beland. ’n Video van die ongeluk wat wyd in die sosiale media gedeel is, wys hoe Carr se BMW twee ander voertuie net-net mis. Deurmaak “Hy is steeds in die waakeenheid, maar darem nie meer kritiek nie,” sê sy ma. Carr is die pa van twee minderjarige kinders. Moesna sê die ongeluk het nie net haar seun geraak nie, maar die hele familie. “Jy kan jou net indink wat ons as familie nou deurmaak. Ons is bewus van die negatiewe kommentaar, maar ons kan ons nie nóú daaraan steur nie.” Moesna vra dat lede van die publiek vir haar seun bid. Donald Grant, provinsiale minister van vervoer en openbare werke, reken die BMW het 290 km/h gejaag. Grant het dié skatting op Cape Talk bekend gemaak.