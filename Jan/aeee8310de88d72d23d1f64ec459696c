“DIS nog nie so erg soos in die vorige droogte waar jy die kraan oopgedraai het en net so drie druppels uitgeval het nie.” So sê Edith Gron­dein, eienaar van die Villa Contessa-gastehuis en ’n ander gastehuis in Beaufort-Wes, oor die realiteit van beurtwater in die dorp en die impak op besigheid. Maar sy maak altyd voorsorg vir die gaste. “Daar staan in die middag altyd tien vyfliter-kanne water in die son sodat daar lou water is vir die gaste wat wil stort,” verduidelik Grondein. Gryswater Sy was haar wasgoed in die oggend terwyl daar nog water is. Maar die gryswater van die wasgoed gaan na emmers wat langs elke toilet staan. Sy verduidelik aan gaste die gryswater is om die toilet te spoel. En dan staan twee vyfliter-kanne water ook in elke stort net vir die wis en die onwis, want partykeer is dit nie noodwendig ’n watertekort nie, maar die water pressure wat die probleem is. Sy het ses kamers waarvoor sy altyd 30 vyfliter-kanne water reghou, en vier kamers waarvoor daar 20 vyfliter-kanne water is. Boorgate Grondein stel ook ’n paar bottels (500 ml) drinkwater beskikbaar. “Maar hier kom groot perde as die mense se eie boorgate gaan begin opdroog.” Sy stel voor dat die krag ook so tussen 04:00 en 06:00 gesny word, want dis wanneer baie mense boorgatwater gebruik. Sy sê dit sal die grondwater ’n bietjie ruskans gee. Grondein sê die meeste gaste weet en verstaan die dorp se ellende met water.