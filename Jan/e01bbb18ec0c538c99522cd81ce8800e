IN NET 7 jaar kan 2 katte en húlle kleintjies aanteel tot ’n allemintige 420 000 kleintjies. Dié skokkende statistiek is verskaf deur die Fayette Humane Society (FHS). Wat kan ’n mens doen om dié aanteling te beperk? Snip, snip, snip, pleit diere­welsynsorganisasies. Dus, sterilisering. Baie diereliefhebbers verskil. Hulle sê dis gesonder vir ’n wyfiedier om minstens een keer kleintjies te hê, maar dis ’n ouvroustorie. Volgens careforanimals. org toon na­vorsing juis dat wyfies wat sogenaamd reggemaak word voordat hulle die eerste keer op hitte kom, gesonder is. ’n Diereregte-aktivis sê ook aan Son hoe meer dikwels wyfies dragtig raak, hoe vatbaarder is hulle vir siektes. Hulle sal ook nie noodwendig vet en lui raak nie. Die meeste diere raak ronder van te veel eet en te min oefening. Rondloop Deur jou pets te steriliseer kan jy die lewe ook makliker maak vir jouself. Jou “reggemaakte” hond se persoonlikheid sal nie verander nie en sy sal waarskynlik langer leef. ’n Gesteriliseerde wyfiekat sal moeiliker baar­moederkanker kry, en gesnipte mannetjieskatte sal nie spray, rondloop en ba­klei nie. Die koste van sterilisering is vir baie eienaars van pets ’n faktor, maar onthou, dis eenmalig en is nie nood­wendig duur nie. En dink aan die langtermyn-besparing: Jy sal nie later hoef te sorg vir ’n werpsel kleintjies nie – hoe oulik hulle ook al is – en wat jy nie eintlik wou hê nie. Die tarief vir sterilisering hang af van wie dit doen. ’n Veearts bly die beste opsie, maar baie dierewelsynsorganisasies kan dit goed­koper doen danksy skenkings. Dit vat gewoonlik nie lank nie, maar soms moet die pet oornag in die dierekliniek gemonitor word. Die volgende organisasies doen sterilisering: Dierebeskermingsvereniging in Grassy Park; The People’s Dispensary for Sick Animals in Bridgetown, Athlone en Lentegeur; die Animal Anti-Cruelty League in Epping en Bellville-Suid; en die Animal Welfare Society of SA in Philippi. Baie van dié organisasies besoek ook gebiede met mobiele klinieke. So, komaan, doen dit. Sommer vandag nog!