AKHONA Mnyaka gaan vandag in Oudtshoorn sy debuut vir die Cape Cobras maak. Die 19-jarige linkerhand-blitsbouler gaan van vandag af in ’n vierdagwedstryd teen die Titans ingespan word. Al gaan die Wes-Kaapse franchise eers vandag ’n aankondiging oor Mnyaka se insluiting doen, het hy hom reeds by die groep aangesluit. Die Cobras speel in hulle voorlaaste wedstryd van Krieket Suid-Afrika se vierdaagse reeks. Mnyaka het tot dusver in net een eersterangse wedstryd en twee T20-stryde vir Grens gespeel. Hy het ook in 2018 vir die nasionale o. 19-span in die Wêreldbeker-toernooi in Nieu-Seeland gespeel. Die Wes-Kaapse fran­chise se blitsbouler-spens is deesdae kwaai uitgedun. Die nasionale span het Vernon Philander nie vir die Cobra-wedstryd vrygestel nie. Dane Paterson is opgeroep vir die Proteas se eendagreeks teen Pakistan. Die veteraan-naatbouler Rory Kleinveldt het ook besluit om nie meerdaagse krieket te speel nie. Kleinveldt het dié aankondiging verlede week gedoen ná die stryd teen die Warriors op Nuweland. Hy is nog vir die Cobras se eendag- en T20-veldtogte beskikbaar. Die span se breier, Ashwell Prince, sal eers vandag sy span bekend maak. Die aanvangskolwer Janneman Malan is steeds beseer. Matthew Kleinveldt kan nog ’n kans kry om hom op dié vlak te vestig. Die kans is ook goed dat Prince vir Aviwe Mgijima met Ferisco Adams kan vervang. Mgijima sukkel deesdae om sy goeie spelpeil te handhaaf. Die Cobras staan op 146,82 punte boaan die punteleer terwyl die Titans met 94,3 punte die sewende plek beklee.