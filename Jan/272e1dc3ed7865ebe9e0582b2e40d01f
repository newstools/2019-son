SY BEWEER sy en haar gesin verstik in haar kruiedokter-buurman se daggawalms en die rook van sy buitevure laat haar wasgoed stink. Die ontstoke buurvrou Anita Kritzinger-Booysen (40) beweer voorts dat Axum­ Dan (53) en sy pelle skoolkinders boonop in sy “houthuis-spreekkamer” entertain. Dan en Kritzinger-Booysen is bure in William Slammert-­rylaan in Timothy­ Valley. Hy sê sy diskrimineer teen Rastas. Nou het die vete tussen die twee ’n punt bereik waar albei ’n interdik teen mekaar aangevra het. Hulle kom juis môre weer voor oor die inter­dik wat Kritzinger-Booysen teen Dan wil hê. Hy vertel alles het laas jaar in Maart begin toe hy ’n sak gevul met 25 kg ingewande van diere in sy spreekkamer se jaart aangetref het. Dan sê hy vermoed dis Kritzinger-Booysen wat die binnegoed daar geplant het en dat sy sy Rasta spirit daarmee besoedel het. Dís waarom hy die geeste die volgende oggend 04:30 verwilder het, vertel Dan, deur kruie te brand en so ’n paar minute lank op sy trom te slaan. Dan sê dit was nie lank nie, toe reën die klippe op sy spreekkamer se dak. Hy beweer Kritzinger-Booysen het hom toe vir ’n vuilgat en towenaar uitgeskel. Hy beweer ook sy beskuldig hom daarvan dat hy haar kinders se lewe in gevaar stel wanneer Rastas hom besoek om “hul sondes af te haal”. En dís waarom Kritzinger-Booysen toe ’n interdik teen hom gevra het, sê hy. Daarkragtens word Dan verbied om vuur te maak en dagga buite te rook. Hy moan: “Even nadat sy die saak gemaak het, het sy op social media gesê my plek is ’n hoerplek, ’n vuil plek en toorplek.” Probleme Hy sê dít het veroorsaak dat van die vroue van die Rastas wat by hom kuier, sy plek in die vroeë oggendure kom smash het. Dan sê ja, leerders besoek sy spreekkamer, maar dit is om oor hulle probleme te gesels – nie om te kom rook nie. Hy haal aan uit die Bybel: “Die Here sê dan: ‘Verhinder hulle nie; laat hulle na My toe kom.’” En vertel dan: “Ons medi­teer met die kinders om hulle weg te hou van dwelms en gangsterism. “Hulle kom meditate met die future generation. Rastas are the future. “Being Rasta is the right way of life to stay alive. Almal word Rastas.”