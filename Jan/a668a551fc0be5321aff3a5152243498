RAINBOW Bridge het die Sun Met gister op Kenilworth in ’n naelbytstryd vir die Eric Sands-stal gewen. Die vier jaar oue reun het die Durban July- en Queen’s Plate-kampioen Do It Again met 0.75 lengtes geklop nadat hulle oor die laaste 75 m kop aan kop gehardloop het. Rainbow Bridge (17-4) is skitterend deur Anton Marcus gery. Richard Fourie was in Do It Again se saal. Head Honcho (14-1) het die derde plek voor Undercover Agent (28-1) uitgeloop. Legal Eagle was vyfde verby die wenpaal en Doublemint sesde. Head Honcho het die perde die pylvak ingelei en sterk aangehardloop. Met 250 m oor het dit gelyk of hy kon wen, maar Rainbow Bridge het aan die paviljoenkant van die baan sterk aangehardloop, terwyl Do It Again aan die binnekant van die baan ’n sterk eindpoging geloods het. Head Honcho was op die ou einde net o.90 lengtes agter die wenner. Dit was Rainbow Bridge se sesde oorwinning uit ag wedrenne. Hy is die eiendom van wyle Chris Gerber, ’n legende in wedrenkringe wat laat in 2018 oorlede is. Skouspel Rainbow Bridge het met sy oorwinning ook sy naam in die hoed gegooi as sterk kandidaat vir die Durban July wat later vanjaar op Greyville beslis word. Die groot skouspel het hom weer ten aanskoue van die voormalige wêreldnaelloopkampioen Usain Bolt afgespeel. Hy is ’n ambassadeur vir die borge, Sun International en GM Mumm.