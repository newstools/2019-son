PATERNOSTER is bloot ’n melkkoei vir al die rykgatte en die plaas­like muni­sipaliteit. Só voel party inwoners van dié idilliese vissersdorpie aan die Weskus oor ontwikkelings wat links en regs opspring en volgens hulle hul leefwyse versmoor. Ontevrede inwoners is veral die moer in oor die onlangse “blok­kering” van Mosselbankstrand. Hulle beweer vissermanne kon nie toegang kry tot die see nie, al is dit hul bron van inkomste. Die ongelukkiges het toe ingespring en dié versperring verwyder. Een van die ontevredenes, André Jordaan, sê hulle dring nou daarop aan dat die Saldanhabaai-munisipaliteit (SBM) eers met hulle ook moet beraadslag voordat enige ontwikkeling in Paternoster geskied. “Soos ons dinge verstaan, was dit die munisipaliteit wat op aandring van ’n ryk inwoner die sand hier kom dump het. “Dis totaal en al onaanvaarbaar. Hier vind sonder ons toestemming ontwikkeling plaas. Hoekom keur die munisipaliteit dit goed? Wat kry hulle uit die deal?” Nóg ’n inwoner, Len Jordaan, sê die SBM smokkel al jare prime grond onder inwoners se voete uit. Len sê: “Jare gelede moes ons bruin mense wat langs die strand gebly het, trek omdat die munisi­paliteit gesê het die watervlak gaan styg. En toe daardie inwoners wegtrek, toe word daar begin met seefront-ontwikkelings vir rykes. “Hier is dan nou huise wat 30, 50 m van die strand af is. “Daar is net vir ons mense stories vertel om ons weg te kry van die beach af. “Sedert 2004 word ontwikkelings hier goedgekeur waarby ons geen insae het nie. Ons gaan nie meer toelaat dat ons plek onder ons uitverkoop word nie.” Wintertjops Jonathan “Bones” Coraizen sê hulle gaan nie rykes se pogings duld om die strand vir hulself toe te eien nie. “Ons is vissermanne. Ons móét by die strand uitkom om ’n lewe te kan maak. “Mosselbank is die gedeelte waar ons in skaars tye ons wintertjops (mossels) kry. Hulle kan ons nie daar weghou nie.” Die omgekraptes sê hulle wil nou regsadvies inwin oor hoe hulle die SBM kan dwing om die gemeenskap se insae by alle moontlike ont­wikkeling in te sluit. Ethne Julius, SMB-woordvoerder, sê daar steek geen waarheid daarin dat vissers toegang tot die strand geweier word nie. “Die bewering dat die Mosselbank-gedeelte van die strand geblokkeer was, is onwaar. “Voordat die inwoners die sand onwettig verwyder het, was daar baie mense in daardie area wat die strand met hul families geniet het. “Die bedoeling was nooit om toegang tot die strand te verhinder soos wat aangevoer word nie, maar om voertuie te keer om tot op die strand te ry. “Trekvissers wat van die strand gebruik maak, het versoek dat iets gedoen moet word aan die voertuie wat tot op die strand ry. Julius sê hulle het tegnies nie toestemming van inwoners nodig nie omdat dit privaat grond is.