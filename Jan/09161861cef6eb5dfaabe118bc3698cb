NUUS dat nóg ’n groot Springbok die land later vanjaar verlaat, sal glad nie goed by die Westelike Provinsie Rugbyunie afgaan nie. Al is daar nog nie pen op papier geplaas oor ’n kontrak nie, is die loskopstut Steven Kitshoff glo volgende jaar ’n Shark. Dis egter nie die Sharks van Durban nie, maar die Engelse Premierliga-klub Sale Sharks wat hard na die rooikop-Springbok vry. Volgens ’n ander Afrikaanse dagblad is die Engelse klub glo bereid om sowat R60 miljoen vir Kitshoff se dienste te betaal. Kitshoff het in 2016 ’n terugkeer na die Kaap gemaak om vir die Stormers in Superrugby te speel. Hy het twee jaar klubrugby in Frankryk gespeel. Loopbaan Hy is die jongste Stormer wat met ’n skuif oorsee verbind word. Die slot Eben Etzebeth is ook op pad oorsee om in Frankryk klubrugby vir Toulon te gaan speel. Dan word daar ook kliphard na die dienste van die Stormer- en Springbok-kaptein, Siya Kolisi, gevry. Die Bok-kaptein kan dalk sy loopbaan ná vanjaar se Wêreld­beker-toernooi in Japan gaan voortsit. Hulle sal egter nog almal vir die Springbokke beskikbaar wees. Die Suid-Afrikaanse Rugbyunie werk glo aan ’n plan om sy oorsese Springbokke beskikbaar te kry vir toetswedstryde.