DIE onnie wat die foto van Laerskool Schweizer-Reneke se Graad R-leerders gevat het, het na verneem word die dorp verlaat. Netwerk24 berig die juffie en haar familie het nie meer veilig gevoel nadat die foto ’n helse storm ont­keten het nie. Sello Lehari, Noordwes se LUR vir onderwys, het die skool Donderdag besoek en aangekondig die betrokke onderwyser is geskors. Volgens Netwerk24 is die juffrou erg getraumatiseer. News24 berig die skoolbeheerliggaam het gesê die skool is tegnies oop, maar baie ouers het hulle kinders by die huis gehou. Die foto (sien berig op bl. 7) is Woensdag op sosiale media-platforms gepost. Dit was op die eerste dag van die nuwe skooljaar en het tot ’n groot debat en stryery gelei. Anoniem Baie ouers het die betrokke onnie verdedig en gesê sy is lief vir al die kinders in haar klas. Ouers van swart leerders sê egter hulle kids het in die verlede gekla hulle word “klein swartetjie” genoem. Baie van hierdie ouers wou anoniem bly uit vrees vir die viktimisering van hul kinders. Swart ouers sê hulle wou hul kinders blootstel aan die beste moontlike onderrig in dié Afrikaans-medium-skool. Hulle is happy dat hul kinders in Afrikaans onderrig word en het geen probleem met die skoolbeleid nie. Laerskool Schweizer-Reneke is die enigste laerskool in die dorp, terwyl die ander skole in die nabygeleë township Ipelegeng is. Ouers voel die skool moet transformeer en moedig leerders aan om lief te wees vir mekaar ondanks ras en geslag. Van dié ouers se kinders was op die foto waar hulle eenkant in die klas gesit het.