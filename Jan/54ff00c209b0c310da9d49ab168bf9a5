DIE Kings se oorwinning oor Edinburgh wys presies hoe ’n goeie spanpoging op en van die veld lyk. So sê die Kings se breier, Deon Davids. Dis nadat die Kings Saterdag gesorg het vir van die mees dramatiese laaste oomblikke in ’n Pro14-wedstryd. Hulle het Edinburgh met 25-21 in die Madibaz-stadion geklop deur twee drieë in die doodsnikke te druk. Davids sê hy is trots op die poging wat sy spelers aangewend het om dié welverdiende oorwinning te behaal. Hy sê: “Ons het hard geveg vir dié sege en elke speler verdien dit.” Davids sê die feit dat sy plaas­vervangers ook hulle kant gebring het, is wat die verskil gemaak het. “Die plaasvervangers was boonop jong manne, maar hulle het gedoen net wat ek van hulle verwag het,” sê hy. “Dít het ons gehelp om die paal te haal.” Die Kings se beste voorbeeld van hul spanpoging was toe hulle meer as 30 fases verdedig het om te ver­seker dat Edinburgh nie beheer van die wedstryd neem nie. Davids sê die spelers se verdediging is baie beter­ en dít het Edinburgh verhinder om ritme te vind. Dat die besoekers niks vir hul 30 fases kon wys nie, sê hy, getuig van sy spelers se karakter. Die Fidjiaan Meli Rokoua (senter) het ook gewys waarom hy na die Baai ontbied is. Selfvertroue “Meli het daai X-faktor, en net vanaand het ons dit aanskou – dís hoekom hy so gevaarlik is,” loof Davids. “Ons selfvertroue was laag, maar ek glo, ná dié vertoning, voel Meli en die res beter.” Oor sy vleuels en hul drieë sê Davids: “Bjorn (Basson) het weer gelyk soos die Springbok wat hy was, en ons weet almal Yaw (Penxe) is ’n goeie finisher­. “Sy drie aan die einde was pure klas. “Dit was ’n geval van Meli se vaardighede en Yaw se afronding.”