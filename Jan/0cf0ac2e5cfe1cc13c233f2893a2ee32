PETER Marais moet liewer die klopse gaan join. Só sê die ANC nadat Marais, ’n vorige Wes-Kaapse premier en mayor van Kaapstad, aangekondig het hy is terug in die politiek. Sy party-keuse is niemand anders nie as die Vryheidsfront Plus (VF Plus). Marais meen hy doen dit om te veg vir die regte van minderheidsgroepe, veral Afrikaanses. Die VF Plus het hom benoem as sy Wes-Kaapse premierskandidaat in die verkiesing. Marais sê sy drukgroep, die Bruin Belange Beweging (BBB), en die VF Plus is besorg oor die belange van minderheidsgroepe. Hy het op die “kakiekleurige” politieke wa gespring om vir die regte van bruin mense te veg. Afrikaans Volgens Marais soebat bruin en wit mense hom sedert 2004 om ’n comeback na die politieke arena te maak. Hy het in 2004 sy politieke toks opgehang. Marais meen: “Ek móét daarom terug politiek toe. Om te veg vir Afrikaans, vir selfbeskikking en Christelike waardes in ’n eie Kaapland. Saam met die VF Plus, die enigste party wat hom tot hierdie waardes en doelstellings verbind het.” Hy sê dit het gevolg op vele indringende gesprekke sowel as die volle instemming van die BBB se uitvoerende struktuur. Die Wes-Kaapse ANC-sekretaris, Faiez Jacobs, meen egter Marais het lankal sy politieke sell-by date bereik. Jacobs sê Marais is ’n puppet wat al van politieke beddens verwissel het. Hy was al by die NP, NNP, NLP, DA en Cope. “Die Wes-Kaap se inwoners moenie toelaat dat die VF Plus en desperate mense soos Marais ons verdeel nie,” sê Jacobs. “Sy standpunt is rassisties en hy is net ’n entertainer. “Die mense soek leiers wat hulle sal dien en nie iemand wat hulle vermaak nie. “Hy moet lewer die klopse join, want politics is lank­al nie meer vir hom nie.” Marais kap terug en sê: “Vir my was dit ’n baie gewigtige besluit om te neem omdat ek ál my tyd aan my gesin toewy ná meer as 40 jaar in die politiek.” Hy sê die VF Plus se standpunte en beleid dat gemeenskappe hande moet vat om minderheidsgroepe se regte te beskerm, is een van die redes waarom hy ingestem het om as sy premierskandidaat te staan. Marais sê verder: “Hierdie verbintenis tussen die BBB en die VF Plus is in baie opsigte geskiedkundig en staan nie geskryf op enige papier nie. Verwelkom “Maar ek glo stellig dit is ingebeitel op die borskaste van baie Afrikaanses wie se harte eenders klop.” Die VF Plus-leier, dr. Pieter Groenewald, verwelkom Marais in die party. “Marais is ’n deurwinterde politikus en as premierskandidaat bied hy bewese kundigheid en ervaring, wat hom sonder twyfel die Wes-Kaap se voorste premierskandidaat maak.” 