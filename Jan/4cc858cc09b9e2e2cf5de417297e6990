AWEH, Sonlanders! Vandag plaas ons nogmaals ’n lekker kortverhaal uit die pen van CHRISTO MEYER. Hy noem dit Die Leuen. Dit gaan oor Theo en ’n ou vriendin, Brigitte, wat ná maande eendag ontmoet vir koffie en ’n muffin... en ’n heel onverwagte ontboeseming. Lekker lees! ‘ONS moet praat,” sê Brigitte toe sy my Maandagoggend uit die bloute bel. Ek is nie gretig om te hoor wat sy op die hart het nie, want my kop klop behoorlik van gisteraand se gekuier. Dit kom nou daarvan as jy jou in jou middel veertigs verbeel jy is nog twenty something. Ek moet maar aanvaar ek het nie meer die energie van daai spul youngsters nie. Ek kan nie hou by die pas waarteen hulle paartie nie. Ek het my dae gehad. Nugter alleen weet hoekom ek hulle toegelaat het om my om te praat. Gelukkig het nie een van hulle my “oom” genoem nie, want dan het ek seker nóg ouer gevoel. Dis nie die eerste keer dat dit gebeur nie. Hulle sleep my saam karaoke toe en dan moet ek alleen die singwerk doen. Nie een van hulle wend eens ’n poging aan nie. En is daai nou vir jou ’n demand­ing klomp. As die een gevra het vir ’n Westlife song, wil die ander een weer iets van Luther Vandross hoor. Ek moes later die streep trek toe ek versoek is om Robbie Wessels se “Leeuloop” te doen. Nee, wat. Dit was my heel laaste keer met hulle. “Ek luister,” reageer ek lusteloos. Ek hoop nie Brigitte kan aan my stemtoon aflei ek wil vandag net uitgelos word nie. Ek het tyd op my eie nodig. Brandewyn is niemand se speelmaat nie. “Dis nie iets wat ek oor die foon wil bespreek nie,” keer Brigitte vinnig. “Kry my etenstyd by die koffiewinkel waar ons laas ontmoet het. En moenie laat wees nie.” Brigitte beëindig die oproep. Ek kry nie kans om nee te sê nie. Nou het ek nie ’n keuse nie. Ek moet gaan hoor wat sy te sê het, al sien ek nie regtig kans nie. Die laaste keer dat ek haar gesien het, was ses maande gelede op haar en Tyler se troudag. Ons is van skooldae af bevriend en baie mense was van mening ons twee is ’n couple. Ja, sy was my partner by ons matriekafskeid, maar daar was nooit iets meer as vriendskap tussen ons nie. Die naaste wat ons aan soen gekom het, was op mekaar se verjaardae. En selfs dít was net ’n ou dood­gewone, droë piksoen. Vir sover ek kan onthou, was Brigitte nooit werklik deel van ’n ernstige liefdesverhouding nie. Sy het maar so in die bondel gevry en dit het my nogal verbaas dat sy uiteindelik besluit het om te trou. Dít nogal op die rype ouderdom van 43. Ons almal was van mening dat sy ’n regte oujongnooi sou word. “Ek wil nie eendag kinders hê nie,” het sy reeds op skool gesê. “Ek dink nie ek sal ’n goeie ma wees nie.” Van ons klasmaats het op die skoolbanke swanger geraak. Dan het Brigitte net haar kop geskud en gesê: “Ek sal nooit my lewe so wegsmyt nie.” Op pad na ons afspraak wonder ek wat dit kan wees wat Brigitte met my wil deel. Is sy dalk swanger? Ek dink nie so nie, want op haar ouderdom sal dit ’n groot waagstuk wees. Sy het mos lank gelede gesê sy wil nooit ’n ma wees nie, maar wat as sy dalk van plan verander het? Toe ek by die koffiewinkel instap, sien ek haar by ’n tafel in die verste hoek sit. Ek sluit my by haar aan en maak my tuis. “Hallo, Brigitte. Hoe gaan dit?” “Hallo, Theo. Dit gaan oukei,” antwoord sy. “Ek is bly jy het gekom.” “Ag, jy weet tog ek kon nog nooit vir jou nee sê nie.” “Sal ons koffie en muffins bestel?” vra sy. “Sure, dit sal nice wees. Nes in die goeie ou dae.” Ek wink ’n kelner nader. “Hoe gaan dit met jou vrou?” wil sy weet. “Elna is nog altyd in die inrigting. Die dwelms het haar brein aan­getas. “Ek dink ook nie sy sal ooit volkome herstel nie.” “Sorry om daai te hoor. By wie bly die kinders?” “My ma kyk na hulle. Sy wil niks met Elna se familie te doen hê nie. As ek geweet het, het ek nooit –” “Moenie jouself verwyt nie,” val Brigitte my in die rede. “Baiekeer dink ons ons doen die regte ding, totdat jy op ’n dag besef jy het die grootste fout van jou lewe gemaak. “Ons is nie fortune tellers wat in die toekoms kan kyk nie ... En al was ons ook, is dit geen waarborg vir perfekte keuses nie.” Die kelner bring ons bestelling. Ons albei neem ’n happie van die muffins en ’n slukkie van die koffie. “Hoekom wou jy my sien?” vra ek ná ’n rukkie. En sy antwoord feitlik onmiddellik: “Ek en Tyler gaan skei.” Ek trek my asem skerp in. Het ek reg gehoor? “Maar julle is dan nou eers ses maande getroud, Brigitte! “Jul huwelik behoort nog in die wittebroodfase te wees.” “Die huwelik werk nie.” “Wat het gebeur? Het Tyler jou met iemand anders verneuk?” Sy skud haar kop. “Tyler is ’n wonderlike mens. Hy het niks verkeerds gedoen nie.” “Nou, hoekom wil julle dan skei? Ek het gedink daar is probleme.” “Die huwelik sal nooit werk nie, Theo. “Tyler is ’n warmbloedige man en ek is soos ’n yskoue klip in die bed. “Hy verdien iemand beters en liefdevollers as ek. “Ek stoot hom weg elke keer as hy toenadering soek.” Verbeel ek my of is dit trane wat ek in Brigitte se oë sien? “Ek moes nooit met Tyler getrou het nie. “Dit was ’n groot onreg wat ek hom aangedoen het. “Ek wou net my moeder se wens vervul deur ’n man te vat voordat sy tot sterwe kom.” “Ek begryp nie.” “Ek het onlangs eers my ware lewensmaat ontmoet, Theo. ’n Vrou. “Sy verstaan en aanvaar my nes ek is. By haar kan ek myself wees sonder om voor te gee. “Sy is die rede dat ek en Tyler gaan skei. “Hy sukkel om dit te aanvaar, maar hy probeer. “Ek was nog nooit aangetrokke tot ’n man nie. “My hele lewe lank het ek ’n leuen geleef ...” Wat dink jy van hierdie storie? Enige voorstelle? SMS na 32369