NUWEJAAR het op ’n bitter noot vir ’n ma van die Strand begin. Dis omdat Lyneath Water­boer (51) haar dogter en huishouding se enigste broodwinner in ’n mes­stekery verloor het. Dit was nadat Waterboer haar huis in Broadlands Park, Taren­taal­plaas, Saterdagmiddag verlaat het om by haar ma te gaan kuier. Sy het toe nie geweet sy groet haar dogter Elve­rine (25) die laaste keer nie. Waterboer sê: “Iemand het my die aand gebel om te sê sy is in Fisantstraat gesteek en ons moet soontoe kom.” Elverine was egter toe reeds dood verklaar. Waterboer se suster, Bever­ley Damonse, vertel: “Haar niggie Audria en dié se kêrel, Granville Matthews, het vroeër­ die middag baklei. “Granville se suster, Britney (18), het toe ook by die ba­kleiery betrokke geraak. “Granville en Britney is later gearresteer, maar Britney is vrygelaat. Sy en haar ma het toe glo na Audria gaan soek. “Elverine wou toe net weet waarvoor hulle Audria soek, toe steek Britney haar.” Kapt. Frederick van Wyk, ’n polisie­­woord­voerder, sê: “Toe die polisie­ op die toneel­ kom, is die slagoffer in ’n ambulans aangetref. “Nooddiens­personeel het gespook­ om haar lewe te red, maar sy het aan haar wonde beswyk.” Elverine was een van ’n identiese tweeling. By Son se besoek was haar tweelingsuster, Deverine, ontroosbaar. Deverine en Audria het hartverskeurend gehuil toe die gebeure oorvertel is. Deverine sê: “Ons het van kleins af dieselfde aangetrek. “Ek mis alles van haar. Ons het mekaar Ling genoem. Niks sal ooit meer dieselfde wees nie.” Deverine is nou haar ma se enigste kind. Hulle broer was ook 25 toe hy ses jaar gelede vermoor is. Sy moordenaar is tot ’n kort tronkstraf gevonnis danksy Waterboer se ge­tuienis ter versagting. Britney is Maandag op waarskuwing vrygelaat. Daaroor wil Damonse weet: “Watter boodskap wil die howe uitstuur vir die gemeenskap? Is dit nou oukei­ om mekaar te vermoor? “Justice het ons in dié geval lelik in die steek gelaat,” Die saak is weer in Maart in die Strand-landdroshof.