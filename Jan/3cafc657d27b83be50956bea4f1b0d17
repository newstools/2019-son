GEORGE. – Dit vat balls om jou girlfriend met jou buurvrou te verneuk. Veral as jy in die proses amper jou ballas kan verloor. Vra maar vir Kokkie Neels (35), wat brandwonde aan sy bobene en nek opgedoen het. Dis omdat sy meisie (26), wat daarvan uitgevind het, hom op Oujaarsaand vol kook­water gegooi het in hul hokkie in die JCC-kamp in Mossel­baai. Lolo Sampie het Kokkie daarvan beskuldig dat hy haar verneuk het terwyl sy Kersfees met vakansie was. Kokkie se neef, Luis Gorman (23), sê die familie is so ontstel daaroor dat hulle Sampie nou nêrens­ naby Neels meer soek nie. Volgens Gorman het Sampie Neels daarvan beskuldig dat hy haar verneuk het met hul 20-jarige buurvrou. Hy vertel: “Hulle het buite die shack gestry en Kokkie het die hoofhuis binne gehardloop nadat Lolo hom met kookwater gegooi het. “Hy is erg tussen sy bobene gebrand en hy was in soveel pyn dat ons met hom na die hospitaal moes jaag. “Ons weet nie waar Lolo nou is nie, maar dit was nie die eerste keer dat sy hom aangeval het nie. “Drie maande ge­lede het sy hom ook in ’n stryery met ’n glas in die gesig gegooi.” Sampie wou nie veel oor die gebeure sê nie. “Hy (Neels) cheat op my met ’n meisie wat reg oorkant ons bly. Ek het nie bedoel om hom so te brand nie – ek is regtig spyt daaroor.”