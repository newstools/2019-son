LADISMITH. – Dis nou tyd om te vergeet van verskille en vyandskap, en mekaar se hande te vat en te bid. Só voel inwoners oor die ernstige watertekort in veral Zoar en Calitzdorp. Die munisipale bestuurder, Reynold Stevens, het laas jaar in ’n erediens in die St. Agnes-kerk in Zoar gesê die dorp het ongeveer ’n maand se watervoorraad oor. Calitzdorp is lankal reeds periodiek sonder water. Dis onder meer omdat damme begin leegloop en instandhouding gedoen is. So kritiek is die situasie dat Gift of the Givers op versoek van die munisipaliteit reeds 50 000F gebottelde water hierheen aangery het. Die munisipaliteit versprei die water dan na Zoar en Calitzdorp. Leefstyl ’n Kerkleier, David Opper­man, sê: “Dis tyd dat die kerke en ander organisasies ’n dag van gebed vir reën uitroep. “Hoewel Ladismith self nog nie so erg geraak word nie, is inwoners roerend eens dat waterbesparing ’n leefstyl moet word.” Jo-Ann Beginsel van Zoar sê: “Ons is dankbaar vir die gebottelde water, maar dit neuk maar om in alle waterbehoeftes te voorsien, soos kos maak, klere was en persoonlike higiëne.” Die inwoners van Zoar is bekommerd oor die gehalte van die water uit die krane. Dis nie dieselfde sedert damvlakke tot kritiek lae vlakke gesak het nie. Kannaland se ramp­bestuurseenheid vra op die Kannaland-munisipaliteit se Facebook-blad dat enige skenkings van water regstreeks aan die munisipaliteit gemaak moet word, nie aan die gemeenskap nie. Hy sê dis om logistieke doeleindes.