DIE Blitsbokke wil dié naweek in Nieu-Seeland weer hul veldtog in die Wêreldsewesreeks op koers te kry. Suid-Afrika se sewes­span is die verdedigende kam­pioen in dié reeks. Neil Powell (afrigter) se span het egter nie in die eerste twee toernooie die mas opgekom nie. Dié twee toernooie is in die woestynstad Doebai en in die Moederstad beslis. Die Blitse bevind hulle op die oomblik in die vyfde plek op die log. Philip Snyman (kaptein) en sy manne gaan alles in die stryd werp om in die FMG Stadium Waikato in Hamilton sukses te behaal. Amerika het 38 punte en is die huidige pasaangeër in die reeks. Die gasheer, Nieu-Seeland, is met 37 punte kort op die Yanks se hakke. Dié twee spanne word gevolg deur die Olimpiese kampioen, Fidji (35 punte), en Engeland (30). Die All Blacks is laas jaar op eie bodem as kampioen gekroon. Gemeet aan hul peil in die eerste twee toernooie, behoort die manne in swart die groot gunsteling te wees om voor hul tuis­skare koning­ te kraai. Snyman is optimisties oor sy span se kans. Hy het gesê: “Ons seisoen het beslis nie goed begin nie, maar ons het ’n paar waardevolle lesse geleer. “Daar is ’n goeie mengsel van jeug en ervaring in die span. “Ek dink hoe langer ons saam speel en hoe meer tyd ons saam deurbring, hoe vinniger sal ons gel. “Daar is boonop talent­volle nuwe spelers in ons groep wat beslis die vermoë het om magic te maak. “Hopelik gaan dinge hierdie naweek vir ons begin gebeur.” Skedule op SuperSport: VANDAG: 23:22 – SA t. Kenia MÔRE: 03:10 – SA t. Frankryk 07:22: SA t. Skotland