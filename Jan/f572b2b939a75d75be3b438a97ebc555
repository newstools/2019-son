VROUE en kinders in Lapland en Missionvale in Nelson Mandelabaai trek swaar. Werkloosheid en armoede vier hoogty en ou Hop-huise wat uitmekaar val, laat inwoners nagte om wakker lê van worry en vrees. Só het Georgina Faldtman gister verduidelik. Sy is Nqaba Bhanga, die DA se premierskandidaat in die Oos-Kaap, se woordvoerder oor vroue, Faldtman en dr. Nomafrench Mbombo, DA Team One South Africa Spokes­person for Women, het die naweek besoek afgelê by vroue in Lapland, Uitenhage en Missionvale in die Baai. Die doelwit van die oorsigbesoek was om vroue te inspireer om te registreer om te stem in die komende na­sionale verkiesing. Die laaste registrasienaweek vir die verkiesing vind landwyd op 26 en 27 Januarie plaas. In Lapland en Missionvale is vroue die hoof van die oorgrote meerderheid huishoudings. Die vroue in die areas het erken die meeste van hulle is werkloos, maar moet na kinders en meestal hul ouers ook kyk. Armoede is dus ’n reuse-probleem, aangesien almal afhanklik is van grants om te kan lewe. In 2015 het Statistieke Suid-Afrika bevind dat 50% van alle huishoudings waarvan vroue aan die hoof staan, in armoede leef. Huise, wat reeds in 2002 gebou is, is vol barste en die vroue in Lapland lewe in vrees dat dit op hulle en hulle kinders sal ineenstort. In Missionvale lei die hoë voorkoms van armoede daartoe dat jong mense by misdaad en dwelms betrokke raak. Daarom is geweld teenoor vroue ook ’n baie groot probleem. Faldtman en Mbombo het ook bevind bitter min vroue in die twee areas het al ooit in ’n nasionale verkiesing gestem. “Ons het hulle aangemoedig om te registreer om te kan stem, want dit is die enigste manier om hul stem te laat hoor,” het Faldtman bygevoeg. “Wat ons in Lapland en Missionvale aangetref het, is ’n duidelike bewys dat die ANC nie die droom van ’n ‘een Suid-Afrika vir almal’ kan verwesenlik nie. “Net die DA kan ‘een Suid-Afrika vir almal’ bou – ’n verenigde Suid-Afrika wat ekonomiese ongelykhede, veral betreffende vroue in die arbeidsmark, kan aanspreek,” het sy afgesluit.