’N PASGEBORE baba het byna in die water beland toe sy ma op die toilet kraam. Cindy-Lee Swartz is op 30 Desember twee keer van die Mitchells Plain-hospitaal af huis toe gestuur, want verpleegsters wou nie glo dat haar water gebreek het nie. Sy was toe al 40 weke swanger. “Volgens hulle moes ek geloop het soos een in pyn. Met die inwendige onder­soek kon hulle ook nie sien ek is al in kraam nie. “Hulle het gesê ek moet op 2 Januarie terugkom.” Enkele ure ná die visit aan die hospitaal is sy huis toe. “Ek kon nie stilsit nie. Dit het heeltyd gevoel of ek wil pie en ’n nr. 2 maak. Twee keer het ek op die pot gaan sit, maar niks. Die derde keer op die pot het ek die gewig gevoel wat afkom. “Ek het my kind se kop gesien en my hande daar gehou. Ek het hom gevang voordat hy in die pot kon beland.” Swartz sê haar babaseun het nie gehuil nie. “Ek het my ma geroep, maar sy was te bang. Toe gaan roep sy die neighbour.” Toe dié Liam op die boudjies piets, het die seuntjie geskreeu. “Toe die ambulans kom, was die naelstring nog aan. Ek kon skaars loop.” Verbaas Swartz is na dieselfde hospitaal geneem. “Dieselfde nurse wat my twee keer weggestuur het, het my behandel. Sy het gesê sy onthou my. Ek was baie vies. Wat as iets verkeerd gegaan het?” Ná vier uur is sy ontslaan. “Ek was verbaas om te hoor my kind het nie die inspuiting gekry wat hy ná geboorte moet kry nie. Toe ek op 2 Januarie teruggaan, was hulle uit stock.” Swartz sê sy is nie kwaad nie, maar wil hê die hospitaal moet beter ag slaan op pasiënte. Die provinsiale departement van gesondheid het teen druktyd nog nie navrae beantwoord nie.