ST. GEORGE’S moet as die gunsteling beskou word om sy titel in Wesbank, Super­Spar en Castle se sewestoernooi te verdedig. Die manne van die Strand is spesialiste in die blits­weergawe van die spel en spog met een van die beste spelers in sy geledere – Nazeem Wood. Die premierafdeling van die toernooi, die grootste in sy soort in die Wes-Kaap, word môre op die Wesbank-sportterrein in Malmesbury beslis. Prysgeld Daar is ook honger nuwelinge soos die Proteas, De Doorns, Robertson Town en Montagu onder die 36 spanne wat aan die Premier Cup gaan deelneem. Dié toernooi met sy prysgeld van R36 000 word vanjaar die 12de keer gehou. Die Challenge Cup, waaraan 24 spanne deelneem, begin reeds vandag. Die afskop is 17:00. Die wenner van die Challenge Cup kwalifiseer weer outomaties vir die Premier Cup in 2020.