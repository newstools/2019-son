DIE Southern Kings se ervare stut Schalk Ferreira sê hul skrum gaan Saterdag sy man staan in Bloemfontein wanneer hulle die Cheetahs gaan probeer stuit. Die Kings kan hul tweede agtereenvolgende oorwinning behaal, maar net as die voorspelers hul man staan en die agterspelers soos Yaw Penxe weer op sy fiets sit. Volgens Ferreira begin dinge verbeter met elke wedstryd danksy die hulp van die oud-Bok Rob Kempson. Die Kings se skrum het veral in die laaste paar wedstryde baie kritiek getrek, maar volgens Ferreira is hulle nou beter met die bystand van Kempson, wat as konsultant ingebring is om dinge te probeer omdraai. “Kempson het sover ’n groot verskil gemaak. Ons weet hy was ’n ervare speler en as afrigter weet hy waar om advies te gee om dinge te verbeter,” meen hy. Ferreira sê die 44-jarige Kempson is veral goed met die jong spelers. Sukkel “Kempson het goeie agtergrond met die OP Akademie en die spelers wat hier is, leer baie van hom.” Kempson het hom net laas maand amptelik by die Kings aangesluit nadat hulle sonder ’n voorspeler-afrigter moes klaarkom vir die eerste deel van die seisoen. Verder voel Ferreira die voorspelers maak nie verskonings nie en as die skrum sukkel, is dit nie een speler se probleem nie. “Ons verloor die skrum as ’n pak, nie een man nie. Daarom werk almal om te verbeter as ’n pak, want ons is ag wat sak, nie net die voorry nie.” Die voorma­lige Stormer sê sedert hul eerste stryd teen die Cheetahs was daar groot verbetering in die skrum. Hy voel dit gaan Saterdag verder verbeter. “Ons werk hard aan ons systems wat ons instel vir die skrum. In die eerste wedstryd teen die Cheetahs was daar minder foute en teen Edinburgh was daar nóg minder. So, ons hoop om dié lopie te handhaaf.” Al is Ferreira reeds 34 jaar oud, lyk dit nie of die stut beplan om sommer binnekort die Kings te los nie. “Ek pas my op en ek voel ek kan alles nog hanteer. “Sommige van die Europese stutte draf tot op 40 uit, so ek is nog jonk,” skerts Ferreira.