DURBAN. – ’n Ondersoek is aan die gang na ’n skietery wat die Bluff dié naweek soos die Wilde Weste laat lyk het. Daar was vermoedelik drie soldate en ’n afdiens polisieman by die wilde skietery betrokke. Volgens kapt. Nqobile Gwala, ’n polisiewoordvoerder, is drie mense in die voorval gewond. “Die vuurwapens wat gebruik is, is deur die polisie gekonfiskeer en ballistiese toetse sal gedoen word.” Warmer Die drama het Saterdagaand omstreeks 23:10 begin nadat gaste in Wentworth by iemand se 50ste verjaardagviering was. Volgens Gwala het twee groepe toe in Foreshore Drive slaags geraak. “Toe die onderonsie later warmer word, het die skote begin klap.” ’n Woordvoerder van die Suid-Afrikaanse Nasionale Weermag kon nie in die hande gekry word vir kommentaar daarop of daar soldate betrokke was nie. – News24