“ONS soek nie nog ’n lyk nie. “Delft se polisie moet nou hulle werk begin doen en die skieters vang.” Dís die pleidooi van inwoners van Leiden, Delft. Hulle het gister hulle lot by die cops gaan bekla het nadat twee onskuldige mense binne drie weke hier doodgeskiet is. Charmaine Minnaar sê almal leef in vrees. “Die kinders wil nie skool toe gaan nie, want hulle is bang. Van die ouers wie se kinders geskiet is, moet self afstap na die polisiekantoor om die polisie te gaan haal om na die scene toe te kom. As hulle nie dit doen nie, kom daar niks van die sake nie.” Evelyn Davids, ’n ma wat ook onlangs ’n kind in ’n skietvoorval verloor het, sê die speurders wou by háár weet wie haar kind geskiet het. “Hulle soek leidrade by ons. Óns is nie speurders nie.” Die inwoners sê hulle weet soms wie die skieters is, maar hulle moet saam met dié mense in die gemeenskap leef. “ ’n Mens wil vir die polisie name gee, maar jou veiligheid is nie gewaarborg nie. Dié goed lek uit. Môre is jy die next victim.” Die inwoners sê hulle deel van Leiden was as die rustige kant geken voordat die skietery toegeneem het. Zulfah Petersen se seun Zaahier is Vrydag doodgeskiet. Sy wag nóú nog vir ’n speurder om na haar huis te kom. Petersen sê die kinders in die gebied loop nou al met klein knipmesse rond vir selfverdediging. Toegekap “Laas week het die cops een van die kinders toegekap oor ’n messie. Wat van die moordenaars wat met guns rondloop?” Kapt. John Bartlett, woordvoerder van die Steenberg-polisie, het die mense te woord gestaan. Hy sê hulle volg elke leidraad op. “Ons moedig altyd die publiek aan om na vore te kom as hulle inligting het. “Jy het die reg om dit anoniem te doen. Maak net seker jy kry die beampte se besonderhede. As jou lewe wel bedreig word, dan weet ons waar om met ons ondersoek te begin.” Hy sê die mense moet ook onthou die speurders by dié stasie is toegegooi onder werk.