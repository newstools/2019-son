HAAR liefde vir mense is wat haar in die rigting van medies gelei het. Vir Janine Tromp (25) van Suurbraak is dit ’n droom wat waar geword het om ná ses jaar van mediese studie haar internskap te begin. “Dit is een stap nader om ’n gekwalifiseerde dokter te wees en eendag te kan spesialiseer,” sê sy. Tromp is een van 25 nuwe mediese interns wat vanjaar by die New Somerset-hospitaal begin het. Dít is uit 333 interns wat aan die provinsie toegeken is. Tromp se sy sien uit na die volgende twee jaar. “Ek weet dit gaan beslis ’n groot uitdaging wees, maar om dokter te wees, is iets waarvan ek van kleins af gedroom het. So, vir my is dit dit alles werd,” sê sy. Die provinsiale minister van gesondheid, dr. Nomafrench Mbombo, het die interns Vrydag by die hospitaal verwelkom. “Die interns is van oor die land heen. Hulle is in ons stelsel geplaas om hulle die nodige ondervinding te help opdoen om waarde tot die openbare gesondheidstelsel te kan toevoeg,” sê sy. Leer Mbombo het die interns aangemoedig om hard te werk, 100% toegewyd te wees, en gebruik te maak van elke leerbare oomblik wat hulle op hierdie platform sal kry. Dr. Beth Engelbrecht, hoof van gesondheid, voeg by: “Ons moedig ons nuwe interns aan om hierdie geleentheid aan te gryp om soveel moontlik te leer – ook van die ervare verpleegkundiges saam met wie hulle werk.” Engelbrecht hoop die nuwe interns maak die beste van hul leergeleenthede en kry die beste uit die twee jaar voordat hulle goed opgeleide dokters word.