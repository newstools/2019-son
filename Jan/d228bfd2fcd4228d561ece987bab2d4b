SONDER die vryheid om hulle uit te leef sou Cristiano Ronaldo en Lio­nel Messi gesukkel het om sulke ongelooflik talentvolle sokker­spelers te word. Só sê die voormalige Manchester United-ster Wayne Rooney oor die beste twee spelers ter wêreld. Rooney beweer die twee Ballon d’Or-wenners het sulke goeie spelers geword omdat hulle nie deur streng instruksies van hul bestuurders beperk word nie. Hy het gepraat oor die nuwe vryheid wat spelers onder die bestuur van die Noor Ole Gunnar Solskjaer by United kry. Die Engelsman glo die vorige benadering – onder José Mourinho – het hulle speelstyl beperk. Rooney het met ESPN gepraat en gesê selfs Ronaldo en Messi sou onder die Portugese afrigter gesukkel het. Vind “Ek dink dit was die laaste paar jaar nie lekker om na Manchester United te kyk en te weet die spelers is glad nie gelukkig nie,” het Roo­ney gesê. “Die spelers het dit nie geniet nie. Ek dink Ole het gesê hulle moet hulleself eers net weer op die veld vind en dit geniet.” Rooney het bygevoeg: “Ek dink as jy Ronaldo en Messi neem en vir hulle sê hulle moet hier speel en móét dit doen, sal hulle nie meer dieselfde spelers wees nie. “As jy by Manchester United­ speel, is jy goed genoeg om te weet hoe om die spel te speel en om te weet wat jy op die veld moet doen. Jy benodig klein besonderhede. “Die groot ding is om dit te geniet.”– BBC