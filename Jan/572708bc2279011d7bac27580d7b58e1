MET beserings wat pla, soek die Proteas boonop nou ’n nuwe kaptein. Faf du Plessis is gister deur die Internasionale Krieketraad (IKR) geskors. Du Plessis is vir een wedstryd geskors en met 20 persent van sy wedstrydgeld beboet omdat sy span die tweede keer binne ’n jaar in ’n toets te stadig geboul het. Dit is dieselfde ootreding as in Januarie laas jaar teen Indië in Centurion. Met die kolwers Hashim Amla en Aiden Markram wat met beserings sukkel en Du Plessis wat nie mag speel nie, laat dit die deur vir Zubayr Hamza oop. Die 23-jarige Cape Cobra-kolwer se eerste voorsmakie van toetskrieket is ’n vangkans wat hy Saterdag as plaasvervanger in Pakistan se tweede beurt op Nuweland benut het. Die derde toets begin Vrydag op die Wander­ers in Johannesburg. Suid-Afrika is met 2-0 voor in die reeks van drie nadat hy die tweede toets op Nuweland gister maklik met nege paaltjies gewen het. Markram het weens ’n gekneusde liesspier nie in die tweede beurt gekolf nie. Amla is gister op sy beurt teen sy arm raak geboul. Du Plessis, kaptein van die Proteas, het dit egter duidelik gemaak dat sy span alles in die stryd gaan werp om ook die derde toets te wen. Hy pleit dus vir kontinuïteit. Boonop sukkel Theunis de Bruyn ook om lopies op die telbord te plaas.