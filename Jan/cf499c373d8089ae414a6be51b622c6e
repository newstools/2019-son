MANCHESTER United het goeie nuus voor vandag se belangrike Premier­liga-wedstryd teen Tottenham Hotspur ontvang. Sy sterspeler Paul Pogba is fiks en gesond om Spurs 18:30 (SA tyd) in die Wembley-stadion te pak. Daar was groot kommer oor die Franse middelveldspeler se gereedheid vir vandag se kragmeting. Pogba het United se vorige wedstryd in die FA Cup misgeloop nadat hy ’n besering in die Premierliga-stryd teen Newcastle opgedoen het. Die Fransman het hom ook laas week in Dubai twee dae later as sy spanmaats by ’n oefenkamp aangesluit. Volgens Ole Gunnar Solskjær, United se waarnemende bestuurder, kon Pogba die besering gou genoeg afskud om vandag teen Mauricio Pochettino (bestuurder) se Spurs uit te draf. “Hy het teen die einde (van die Dubai-kamp) oukei gelyk, so hy is fiks. Hy het ’n paar probleme gehad, maar het die laaste paar sessies ongedeerd voltooi,” het Solskjær gesê. Al het United vyf seges agtereenvolgens onder Solskjær se bestuur beklink, erken die Noorweër vandag gaan dit moeiliker wees om een van die Premierliga se beste spanne baas te raak. “Jy moet kan aanpas by hoe enige van jou teenstanders speel. Ons speel teen een van die bestes in die liga, so daar gaan nie so baie kanse wees om aan te val nie. “Ons moet dus gereed wees om aan te val wanneer ons in besit van die bal is en goed speel op ’n baie groot Wembley-veld.” Ontmoeting Menige sokkerkenner voel Sol­skjær se deugde as ’n toekomstige permanente United-baas sal vandag bepaal word. In hierdie spanne se vorige ontmoeting het Spurs die Red Devils – nogal op Old Trafford – met 3-0 geklop. Dié skandelike uitslag is sommer nog vars in die geheue van die United-spelers en hulle sal vandag daarvoor wil vergoed.