DIE voormalige Springbokvleuel Ashwin Willemse vat sy boek op ’n roadshow om dit aan gemeenskappe bekend te stel – drie jaar nadat dit gepubliseer is. Noudat hy nie meer op SuperSport is nie, het hy meer tyd om sy lewensverhaal, Rugby Changed My World, met gemeenskappe te deel. Willemse is dié naweek in die Suid-Kaap, waar hy in samewerking met die Perfect Solution Sport Foundation (PSSF) en die Mic Fin-groepskema sy storie met gemeenskappe deel. Die PSSF is ’n organisasie sonder winsmotief wat hom beywer om atlete, afrigters en sportadministrateurs te bemagtig met die nodige opleiding en middele om ’n verskil te maak. Die PSSF gaan ook sy eie program vir vaardigheidsontwikkeling onder die jeug, vroue en mense met gestremdheid bekend maak. Mic Fin is ’n maatskappy wat versekeringsprodukte aan veral amateur-rugbyspelers bied. Willemse sê rugby en positiewe mense het hom gered. Dit is die hoofrede waarom hy sy storie wil deel. “Ek wil ’n rol­model wees, want daar kán suksesverhale uit ons gemeenskappe kom. “Daar is net te veel verkeerde dinge wat in ons gemeenskappe aangaan. “Ek wil ’n positiewe bydrae maak,” verduidelik hy. Hy is môre gasheer by ’n rugbywedstryd in Rosemoor, George, waar Progress sy voorbereiding vir vanjaar se Gold Cup voortsit. Saterdagoggend is hy ’n gas op die radiostasie Eden FM. Hy sal daarna in samewerking met Heartbeat FM 10:30 in die Mossel Bay Mall in Heiderand praat. Meeding Sy besoek bereik ’n hoogtepunt wanneer hy die vriendskaplike rugbywedstryd tussen Groot-Brak­rivier en Barbarians in Groot-Brakrivier bywoon. Dié twee spanne sal om die Ashwin Willemse-trofee meeding. Hy sluit sy besoek Sondag af wanneer hy 09:00 as gasspreker in die AGS-kerk in Groot-Brakrivier en 10:30 in die Lighthouse Assembly of God in Mosselbaai sal optree. Sy boek sal by ál die geleenthede te koop wees.