DIE familie van ’n 29-jarige man van Delft is baie omgekrap omdat sy vermeende moordenaar nog vry rondloop. Saadick Demes is in November 2018 herhaaldelik met ’n skroewedraaier gelem, na bewering deur sy suster se kêrel. Demes het op Saterdag 5 Januarie in die hospitaal gesterf nadat hy in die kop en twee keer in die long gesteek is. Volgens sy meisie, Lizaan Kordom (32), was sy brein in twee geskei. Kordom is die ma van Demes se seun, Toriq (2), en dogter, Tasfika (5). Sy vertel sy het die saak in November by die Delft-polisiestasie aangemeld. Die aanklag van poging tot moord is na een van moord verander toe Demes aan sy wonde sterf. Die verdagte is dieselfde Saterdag in hegtenis geneem, maar die Delft-polisie het hom net drie dae gehou en toe weer vrygelaat. Florette Demes, Saadick se ouer suster, sê dis nie regverdig dat haar broer se moordenaar vrylik tussen hulle beweeg nie. Sy sê die familie voel nou bedreig omdat die verdagte nog vry is en tussen hulle beweeg. “Ons kan snags nie slaap nie, want ons is bang hy kom in die nag en doen iets aan die mense in die huis,” sê die ousus bekommerd. Onbeskof Sy beweer verder die verdagte het haar broer baie lank geterroriseer. Demes se suster vertel: “Saa­dick was ’n baie stil mens. Hy het altyd ander gehelp en was nooit onbeskof nie.” Julia Kordom (63), die ouma van Demes en Kordom se kinders, beaam: “Hy was ’n stil mens wat baie lief was vir sy kinders. My hart is so seer. Dis nie reg wat met Saadick gebeur het nie.” Die ouma beweer verder die verdagte het haar reeds vooraf gesê hy gaan Demes steek. “Hy het vir my gesê ek moet die ambulans bel. Ek het nie geweet waarvan hy praat nie. Doodsondersoek “Maar toe hy terugkom, sê hy hy het Saadick gesteek,” vertel sy. Demes se familie wil nou net hê geregtigheid moet geskied. Die Delft-polisie het bevestig dat ’n saak daar aangemeld is vir ondersoek en dat die klag na moord verander is toe die slagoffer dood is. Kapt. Hein Hendricks, ’n polisiewoordvoerder, sê verder ’n verdagte is in hegtenis geneem vir moord. Die hof het hom intussen vrygelaat totdat die geregtelike doodsondersoek uitgevoer word om die oorsaak van die slagoffer se dood te bepaal.