MAANDSTONDES is ’n natuurlike, normale deel van vrouwees, maar studies toon nou aan sommige vroue beskou dié onderwerp as taboe. Luidens ’n ActionAid-studie van 1 000 Britse vroue skram 54% van meisies en vroue tussen 16 en 24 daarvan weg om oor hulle maandstondes te praat. Ongemaklik Dit is dus ons almal se taak om meisies te laat besef dis nie ’n taboe-onderwerp nie en hulle hoef nie verleë te voel wanneer dié belangrike liggaamsverandering plaasvind nie. Vir baie ouers bly dit ongemaklik om met hul dogter oor menstruasie te praat. Dit hoef nie so te wees nie. Hoe meer openlik en ontspanne jy gesels, hoe minder geïntimideer sal jou dogter waarskynlik voel. Dis mos heeltemal natuurlik, en dis belangrik dat jy dit só oordra. As jý verleë voel, sal sy waarskynlik ook. Probeer die onder­werp van maandstondes en hormone terloops in die alledaagse lewe aanroer sodat jy die skrikwekkende kom-sit-ons-moet-praat-situasie kan vermy, want dit kan oorweldigend wees. Dít sal van ’n jong ouderdom af help om die stigma rondom maandstondes te verminder en jou kind aanmoedig om meer selfver­sekerd oor haar liggaam te wees. Skerp jou kennis oor die klein besonderhede op, soos hoe lank jy ’n tampon kan inlos en die risiko’s van ontsteking en toksiese skok. Dis ’n goeie idee om ’n reeks sanitêre produkte voor te stel sodat sy kan voel sy het beheer oor die situasie en kan besluit wat die beste vir haar en haar liggaam werk. Moenie soos sommige vroue eufemismes en frases gebruik om jou maandstonde te beskryf nie. Vermy negatiewe taal en praat op ’n positiewe manier oor menstruasie. Dit is iets om na uit te sien! Dis die begin van haar vrouwees. Die hele rede dat ons ’n siklus het, is mos sodat ons babas­ kan hê. Wat ’n wonderlike ding! ’n Meisie se heel eerste maandstonde kan ’n skrikwekkende ervaring wees, en jou dogter sal ongetwyfeld baie vrae oor die veranderinge in haar liggaam hê. Skaam Hoewel jy altyd daar is om raad te gee, is daar ook baie ander hulpbronne daar buite waarna sy haar kan wend as sy ’n vraag het. As sy skaam is en self ekstra inligting wil hê, kan jy voorstel dat sy kyk na webwerwe soos betty.me, wat raad vir tienermeisies het – en ’n funky tampon mouse pointer daarby! – goeiehuishouding.co.za