HOU ’n paar dinge in gedagte wanneer jy (nog) ’n dier wil kry. Daai cute kwylbekkie is nou onweerstaanbaar, maar onthou twee goed: Hy gaan jou geld kos en sal beslis jou carefree ways verander – vir 10 tot 18 jaar. So, dis ’n huge verantwoordelikheid. Diereregte-aktiviste het nog dinge met Son gedeel oor wat ’n mens in ag moet neem voordat jy furries in jou huis verwelkom. Nes kinders het diere kos, skoon water, veilige skuiling, oefening, baie liefde, aandag en toegang tot behoorlike mediese sorg nodig. Jou blyplek moet ook groot genoeg wees vir die dier. Dit word byvoorbeeld as mishandeling (’n strafbare oortreding) beskou as jou hond heeldag vasgeketting in ’n erf is. Stoutigheid Dis ook onrealisties om te verwag ’n groot hond soos ’n husky moet tevrede wees daarmee om heeldag in ’n woonstel te sit. Dit sal die dier frustreer en lei tot gedrag wat jy as stoutigheid beskou. Eintlik is die dier net gefrustreerd omdat jy nie in sy behoeftes vorsien nie. Iets anders waarmee mense nie rekening hou nie, is verhuurders se regulasies. Jou blyplek is dalk groot genoeg, maar die landlord of kompleks laat nie troeteldiere toe nie. En wat gebeur as jy trek? As jy gevang word met ’n onwettige dier en niemand kan hom by jou oorneem nie, maak jy die dier die reeds oorlaaide welsyn se probleem. Dit beteken waarskynlik die dier gaan van kant gemaak word, want daar is bloot nie genoeg kos en plek vir al die oortollige asempies nie. Slang Vanselfsprekend moet jy ook nie ’n hond of kat kry as jy of enige iemand anders in jou huis allergies vir hulle is nie. Kiets gaan aan die kortste end trek wanneer hooikoors jou onderkry. Dalk dink jy jy kan dié probleem omseil deur ’n haarlose dier soos ’n slang te kry. Doen deeglik navorsing, maan diereregte-aktiviste, want daar kan wetgewing wees om die aanhou van dié diere te reguleer en hulle het vanselfsprekend unieke behoeftes. Laastens is die beste ding wat jy vir jou diere kan doen, om jou kinders te leer om mooi na hulle te kyk. Diere het, after all, ook emosies en regte. Kom ons respekteer dit.