DIE krieketspan van die Cape Cobras sal vandag weer met ’n heldhaftige boulvertoning vorendag moet kom om die Warriors op Nuweland te klop. Die Cobras kort sewe paaltjies om op dag 4 van hul vierdagwedstryd ’n sege te beklink. Die Warriors kort op hul beurt net 97 lopies om die wedstryd te wen. Die Kapenaars is gister in hul tweede beurt vir 309 uitgeboul. Tans loop die sukkelende Kapenaars die gevaar om die stryd teen die Oos-Kaapse span te verloor. Die Warriors het teen uitskeityd reeds 109 van die 206 lopies vir ’n sege aangeteken. En net drie paaltjies verloor. Jon-Jon Smuts (25) en Lesiba Ngoepe (6) sit vandag die besoekers se jaagtog vir die wenlopies voort. En soos dinge aan die Cobras se boulfront lyk, is dit tans net die draaibouler Dane Piedt (3/26) wat breed in die Warriors se pad staan. Hy het reeds van Eddie Moore (35), Gihahn Cloete (36) en Yaseen Vallie (5) ontslae geraak. Nóg ’n draaier, Simon Harmer (7/89), het gister die Cobras se planne vir ’n groot voorsprong lelik omgekrap. Net David Bedingham kon Harmer en die ander Warrior-boulers baasraak en het op pad na sy 90 lopies 14 grenshoue gemoker.