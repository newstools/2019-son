’N ONGEÏDENTIFISEERDE man is gister doodgeskok terwyl hy bo-op ’n bewegende trein gesit het. Die voorval het omstreeks 05:30 naby die Eislebenwegbrug gebeur. Die man het gaan sit op ’n trein wat van die Chris Hani-treinstasie in Khaye­litsha vertrek het. Hy is naby die Philippi-treinstasie doodgeskok. As gevolg van die voorval moes Metrorail die trein­dienste op die Khayelitsha-lyn opskort. As gevolg hiervan is duisende pendelaars gestrand gelaat. Die betrokke trein was die eerste een wat gisteroggend vanaf Khayelitsha vertrek het. Riana Scott, ’n woordvoerder van Metrorail, het die voorval bevestig. Scott het gesê paramedici sowel as personeellede van Metrorail en lede van die polisie, forensiese dienste en patologiese dienste het op die voorval gereageer. Volgens haar moes die treindienste op die Khaye­litsha-lyn gestaak word sodat die lyk van die trein se dak verwyder kon word. Die treindienste van Kapteinsklip en Mitchells Plain is nie deur die voorval geraak nie, het Scott gesê. Kapt. FC van Wyk, ’n woordvoerder van die polisie, het gesê die oorledene se ouderdom word iewers in die 30’s geskat. Sy identiteit moet nog vasgestel word. ’n Dossier vir ’n geregtelike doodsondersoek is aangelê, het Van Wyk bygevoeg.