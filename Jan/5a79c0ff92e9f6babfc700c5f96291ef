DIE DA se Wes-Kaapse premierskandidaat, Alan Winde, sê hy steur hom nie aan “klein partytjies” soos Patricia de Lille, voormalige Kaapse burgemeester, s’n nie. De Lille, leier van die Good-party, kap terug en sê die DA moet uit sy slaap wakker skrik voordat hy dalk te lank in droomland verkeer. Sy sê dit is baie arrogant van die DA om namens stemgeregtigdes te wil praat. Winde was gister saam met Bonginkosi Madikizela, die party se provin­siale leier, Grant Twigg, metro-voorsitter, Albert Fritz, adjunkvoorsitter, en ander DA-leiers in Mitchells Plain. Hier het hulle die party se poster vir kiesers se registrasie amptelik gelaunch. Die eerste poster het opgegaan in AZ Berman rylaan net oorkant die Liberty Promenade mall. Winde meen De Lille se nuwe party, Good, hou glad nie ’n bedreiging vir die DA in nie. Hy moedig stemgeregtigdes aan om nie hulle stem te mors deur vir ’n klein party te stem nie. Winde sê: “Daar is net één party wat kan wys wat goeie regering is en dis die DA. Kap terug “Hulle (Good) is soos enige ander partytjies. Hulle is soos die EFF, wat probeer om ’n paar stemmetjies weg te vat.” De Lille kap terug en sê: “Die DA moet ophou om so arrogant te wees. “Mense is geregtig om te droom en ’n mens moet hulle nie wakker maak nie. “Kom ons praat weer ná die verkiesing.” De Lille het gister verder aan Son bevestig die Onafhanklike Verkiesingskommissie het Good se registrasie goedgekeur. Pres. Cyril Ramaphosa moet nog die datum vir die nasionale en provin­siale verkiesing bekend maak. Dit sal na verwagting in Mei wees. Dié dag is amptelik ’n openbare vakansiedag sodat almal kan stem.