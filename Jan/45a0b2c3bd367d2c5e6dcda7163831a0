DYSSELSDORP. – ’n Pastoor is Saterdag by sy huis aangekeer op klagte van die verkragting en betasting van ’n 18-jarige tweeling. Die erg getraumatiseerde meisies kry berading. Die man (46) se identiteit word weerhou om die kinders te beskerm en omdat hy nog nie gepleit het nie. Hy verskyn weer vandag in die Oudtshoorn-landdroshof vir ’n bail-aansoek. Volgens die tweeling het die voorvalle verlede jaar gebeur toe hulle 17 en in matriek was. Die een vertel: “Ek het in Februarie 2018 aanhoudend paniekaanvalle gekry, waarna my pa hom (die pastoor) na ons huis laat kom het om vir my te bid. “Ek en my suster was in sy kerk. Toe hy eendag weer vir my wil bid, het hy gesê die Here het gewys ons moet ’n liefdesverhouding ingaan om Satan se band te breek. “Hy het gesê hy’s lief vir my. Dit is nie hoe ek gevoel het nie. Op ’n Sondagmiddag in Junie het hy seks met my gehad en gesê ek moet vir niemand sê nie. Vrouedele “Hy het gesê ek moet vir niemand sê nie, want dis wat God wil hê. Daarom was ek bang om te praat.” In Julie is sy in die hospitaal opgeneem vir depressie. Nou het die girl bos gelos oor alles. Die sussie vertel die pastoor moes vir haar bid oor moeilikheid met haar vrouedele. “Hy het gesê hy wil onvrugbaarheid breek. Dit het ’n jaar so gegaan, dan bid en salf hy my en vat aan my. Hy’t sy vingers in my vagina gedruk.” Volgens die meisies het die voorvalle in die kerk gebeur terwyl die pastoor se gesin in of buite die huis gesit het. Dis op dieselfde perseel. Hul pa sê: “Ek het sedert September agtergekom iets is fout met my kinders. Met hul terugkeer van Mosselbaai ná die Desembervakansie kon ek agterkom my kinders is weer hulle ou self en gesels weer.” ’n Polisiewoordvoerder, kapt. Malcolm Pojie, sê: “Die verdagte is ná ’n ondersoek gearresteer en het Maandag in Oudtshoorn verskyn. Die saak sal vandag aangaan vir ’n borgtog-aansoek. Die beskuldigde bly in aanhouding.”