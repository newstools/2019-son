CAPE Town City se honger vir en begeerte na sukses noop sy afrigter, Benni McCarthy, om nie met die opposisie te toy nie. City beklee die vierde posisie en het reeds die MTN8-beker in die kassie. Hy begin vandag sy aanslag op sukses in die Nedbank Cup wanneer hy SuperSport United in die Kaapstad-stadion pak. Die spanne het reeds drie keer teen mekaar gespeel. City het twee van die wedstryde gewen en die ander een het gelykop geëindig. Volgens McCarthy maak City – wat onoorwonne is in sy vorige vyf wedstryde in alle kompetisies – nie sekere wedstryde ’n groter prioriteit as ander nie. “Daar is geen Cup games of league­ games vir ons nie,” het McCarthy uitgewys. “Ons speel elke game­ om te wen. Ons toy nie met die opposisie nie deur youngsters te laat speel nie. “Ons vat elke kompetisie baie ernstig op. “As ek sien dis ’n game waar hulle nuwe dinge probeer ... Nee! “What you see is what you get. “Ons gaan altyd uit om te wen.” McCarthy sal weereens sy span moet aanpas, want een van sy staatmakers, Edmilson Dove van Mosambiek, is steeds op die krukkelys. Dan is daar ook Taariq Fielies, wat vir die stryd geskors is. McCarthy reken hulle het genoeg dekking om in die verdedigingslinie in te slot. “Ons het die jongeling Keanu­ (Cupido) wat ons kan inspan. Hy was net so goed soos Fielies, Kwanda Mngonyama en Dove toe hy die kans gekry het om in die verdedigingslinie te speel,” aldus McCarthy.