’N PASIËNT se mooi voëltjie­ is eers deur die dokter gekomplimenteer. Maar tot Sharief Carstens (37) se grootste verdriet konfiskeer die einste dokter toe daai mooi voël van hom. Nou is Carstens, oorspronklik van Lambertsbaai, uiters eensaam in die Sonstraal-hospitaal in die Paarl. Carstens is al die afgelope maand en ’n half in die hospitaal. Carstens sê: “Ek is opgeneem vir TB-behandeling. Maar ek’s stoksielalleen hier. “Niemand van my mense kom kuier hier vir my nie oor dit so ver is. Afgekom “Ek vra hulle net om my voël vir my terug te gee, maar almal vee hulle af aan my.” Carstens en ’n ander pasiënt­ het verlede week afgekom op ’n fraaie lemmetjiegroen budgie­ met swart strepe op sy nek en ’n swart stert. Dis toe hulle in die hospitaaltuin gesit het. Hy sê die ander pasiënt het gefluit vir die voëltjie, wat houtmak nader gekom het en toe vang hulle hom. Carstens het dadelik die pragtige budgie gelike en hom Klippie gedoop. Hy het selfs vir hom ’n hokkie gebou. Carstens spog: “Ek het ’n kwaai boks vir hom nog gemaak en seker gemaak dat hy genoeg suurstof het en hom op my bedkassie gesit.” Dieselfde dag het ’n dokter in sy kamer kom besoek aflê en die voëltjie gesien en aan Carstens gesê dis ’n mooi voël en sy het ’n foto geneem. “Die volgende dag het dieselfde dokter nog vir Klippie kos gebring. “Maar Sondagoggend kom sy net in en vat my voël,” sê hy uiters teleurgesteld. Carstens sê die dokter het aan hom gesê sy het iemand gekry wat na die budgie sal omsien. Hy moan: “Dis mos nie reg nie. ’n Mens kan mos nie net iemand se voël vat nie! “Nou vermy almal my vrae oor waar Klippie is en waarom ek hom nie kan hou nie.” Carstens sê Klippie was sy companion en het niemand gepla tydens sy tyd in die fasiliteit nie. “Ek verstaan nie – hulle weet niemand kom kuier vir my nie oor die plek so ver is. “Klippie het my goed laat voel. “Kan hulle net vir my sê waar hy is en of ek hom terug kan kry?” vra ’n hartseer Carstens. Maar wat Carstens nie verstaan­ nie, is dat enige hospitaal higiëniese standaarde het om te handhaaf waarin Klippie nie so heeltemal welkom is nie. Mark van der Heever­, ’n provin­siale gesondheidswoordvoerder, sê: “Om ’n skoon omgewing te verseker word enige troeteldiere van enige aard nie in ’n hospitaal toegelaat nie. “Dis hoekom die voël verwyder is.”