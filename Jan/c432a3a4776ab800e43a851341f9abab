’N LAERSKOOL-ONNIE is moedeloos omdat die Oos-Kaapse departement van onderwys hom sedert Februarie 2017 nie ’n salaris betaal nie. Om intussen hiervoor op te maak, betaal die beheerliggaam van die Laerskool Cedarberg in Booysenpark hom maandeliks R5 000. Eustace Calvert (58) sê hy is dankbaar vir die R5 000, maar dis nie genoeg nie. Hy vertel hy kom eenvoudig nie in die maand uit met die geld nie, dan moet hy maar leen. Calvert sê gelukkig is sy kinders darem al groot. Hy beweer die onderwysdepartement skuld hom nou al oor die R100 000. Plaasvervanger Volgens hom moet hy – sodra hy sy volle salaris ontvang – die geld wat hy die laaste paar jaar van die beheerliggaam ontvang het aan hulle terugbetaal. Son het reeds verlede jaar in April en Mei berig oor Calvert wat wag op sy geld vanaf die departement. Dié afgetrede onnie, oorspronklik van Kimberley, sê hy het in Februarie 2017 as plaasvervanger by Cedarberg begin teach. Hy moes instaan vir ’n onnie wat op kraamverlof gegaan het. Tans staan hy vir ’n ander onnie in. Calvert vertel navrae aan die departement het aan die lig gebring sy naam is wel op die stelsel, maar die probleem lê by die departement se afdeling finansies. Volgens Calvert het die hoof hom laas week opnuut verseker sy naam is op die stelsel, maar gesê daar word gewag dat die finansiesafdeling ­hom op die payroll sit. Volgens Calvert bied hy Engels, sosiale wetenskappe en lewensvaardighede vir sewe gr. 4- en gr. 5-klasse aan. Calvert sê die departement het hom onder meer belowe sy geld sal die naweek voor Paasnaweek verlede jaar inbetaal wees. Volgens hom het niks gebeur nie. Hy vertel hierna het die departement hom toe weer belowe sy geld sal op 29 Desember verlede jaar inbetaal wees. Weer is niks inbetaal nie. “Ek was so teleurgesteld,” sê die leerkrag. Calvert vind die hele situasie frustrerend. Hy sê wanneer hy die depar­tement besoek, is niemand van die finansies­afdeling beskikbaar nie. Volgens hom antwoord niemand ook die telefone wanneer hy daarheen bel om oor sy beloofde geld navraag te doen nie. Ingestuur Calvert sê die finansies­afdeling het hom by twee geleenthede laat weet sy vorms het verdwyn. Dan het hy net weer vorms ingestuur. “Onderwys is my lewe. Wie gaan die kinders leer as ek nou loop? Ek wag en bid maar net.” Hy het Son gevra om die navraag via SMS aan hom te stuur. Teen gistermiddag laat het Mtima nog nie op Son se navraag ge­reageer nie.