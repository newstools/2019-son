DIE doelwit teen Pakistan is bereik, maar nou mik die Suid-Afrikaanse krieketspan vir 5-0. Die Proteas speel dié somer baie kitskrieket, maar net vyf toetse. Hulle het gister seker gemaak hulle maak met 3-0 skoonskip teen Pakistan. Dis nadat Suid-Afrika die derde toets in Johannesburg al op die vierde dag met 107 lopies gewen het. Noudat die reeks in die sakkie is, is die Proteas tweede op die wêreldranglys vir toetskrieketspanne. Hulle speel volgende maand twee toetse teen Sri Lanka. Dean Elgar, wat waargeneem het as die kaptein vir die geskorste Faf du Plessis, sê: “Ons wil ál vyf toetse wen – dís een van ons doelwitte dié seisoen.” Sessie Elgar en Pakistan se kaptein, Sarfaraz Ahmed, was albei vol lof vir die Proteas se snelboulwerk. Hulle het gister net een sessie in die tweede beurt vereis om Pakistan se laaste sewe paaltjies in te oes. Pakistan het op 153/3 hervat. Die wenteiken was 381 lopies. Pakistan is egter vir 273 lopies uitgehaal. Duanne Olivier en Kagiso Rabada het drie paaltjies elk geneem. Olivier was die ster van die reeks. Hy het 24 paaltjies teen ’n gemiddelde van 14,62 lopies per paaltjie ingeoes. Hy sê: “Ek is baie trots op my vertoning, maar dit was ’n spanpoging. “Ons boulers het verskillende vaardighede. So, ons vul mekaar aan.”