CHESTER Williams beoog om vanjaar ’n groot impak in die Varsity Cup te maak. Die legendariese Springbokvleuel is tans die hoofafrigter van die Universiteit van Wes-Kaapland (UWK). Williams het laas jaar sy span gehelp om van die Varsity Shield-kompe­tisie promosie na die Varsity Cup te wen. Hy het gister met Son oor sy span se voorbereiding en aanwinste gesels. Hy sê: “Ja, ek is uiteraard baie excited met die seisoen wat voorlê. “Ons voorbereiding verloop tans baie goed. “Saterdag speel ons in ons eerste warm-up game teen die Nelson Mandela Universiteit (NMU). Ons het laas jaar die Madibaz geklop om promosie na die Varsity Cup te wen,” verduidelik hy. Williams het ook laat blyk dat sy span vanjaar aansienlik met talentvolle jong SA o. 20-spelers versterk is. Hy is ten volle bewus daarvan dat sy span baie diepte moet hê as hy kompeterend in die kompetisie wil wees. “Ál die spanne in die Var­sity Cup sal ’n groot bedreiging inhou. Ons het egter ’n paar opwindende jong spelers in die agterlyn, soos die SA o. 20-speler Sihle Njezula (heelagter), Labib Kannemeyer (skrumskakel), Je­rome Bossr (losskakel), Taigh Schoor (senter) en Kurt-Lee Arendse (vleuel). “Voorlangs kan ons ook op spelers van die kaliber van Kwenzo Blose, Pieter-Steyl Swanepoel en Joel Paarwater staatmaak.” Die UWK pak die Ikeys op 4 Februarie.