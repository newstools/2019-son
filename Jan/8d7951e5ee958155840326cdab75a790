DIE Internasionale Krieket­raad (IKR) is onder­ druk om teen die kaptein van Pakistan, Sarfaraz Ahmed, op te tree. Ahmed bevind hom in ’n storm oor wat hy in sy taal aan die veelsydige Andile Phehlukwayo gesê het. Dit was in Suid-Afrika se kolfbeurt Dinsdagaand in die tweede eendaagse internasionale wedstryd (ODI). Suid-Afrika het dié ODI op Kingsmead in Durban met vyf paaltjies gewen. Die IKR ondersoek Ahmed se uitlating en moet besluit of hy die gedragskode oortree het. Dit was in die 37ste boulbeurt toe Phehlukwayo byna uitgehaal is. Wat Ahmed in Oerdoe gesê het, kon ook in TV-uitsendings gehoor word. Hy het gesê: “Abey kaale, teri ammi aaj kahaan baitheen hain? Kya parwa ke aaye hai aaj?” (Hei, swart ou, waar sit jou ma vandag (in die pawiljoen)? Wat het jy gevra moet sy vandag vir jou bid?”) Ondersteuners was in sosiale media gister verdeeld oor die opmerking. Party voel dit was ’n onskuldige gekoggel, maar ander dink dit was ’n rassistiese opmerking. Hulle eis dat Ahmed lank geskors moet word. Phehlukwayo is ná die wedstryd uitgevra oor die sledging. Hy het natuurlik nie verstaan wat Ahmed gesê het nie, en het maar geantwoord: “Dit was ’n goeie chat.” Daar was nie oog­lopende spanning tussen die twee spanne nie. Ahmed was agter­na ook vol lof vir Phehlukwayo se spel. Die Proteas wou gister­ nie oor die voorval praat nie. Die wedstrydskeidsregter, Ranjan Madugalle (Sri Lanka) werk saam met die veldskeidsregters, Bongani Jele (Suid-Afrika) en Paul Reiffel (Australië), om uitsluitsel te verkry.