DIE lewe van ’n klong van Leiden in Delft is kortgeknip nadat twee laities in skoolklere hom vol lood gepomp het. Zaahier Petersen (17) is Vrydag noodlottig gewond toe hy en ’n vriend net ná 09:00 met sy honde gestap het. Sy ma, Zulfah, vertel: “Ek het Zaahier die Donderdagaand nog gesien. Ek is die aand uit die huis om te gaan werk. “Vrydagoggend het hulle my kom haal by die werk en vertel hy is doodgeskiet.” Sy sê die storie loop dat Zaahier net die draai by Aframstraat gevat en gewag het vir ’n tjommie wat saam met hom gestap het, maar ’n bietjie agtergeraak het. “In Aframstraat het twee jongens in skoolklere tot by hom gestap en hom eers in die maag geskiet. Hulle het hom weer agter die oor geskiet en toe vir sy vriend gegaan. Hy is ook raak geskiet. Justice “Toe hy wegkom, het een van die jongens tot by Zaahier gegaan en hom in die kop geskiet.” Niemand is nog in hegtenis geneem nie. Zulfah sê sy soek justice vir haar kind. “Maar tot nou was daar nog nie ’n polisieman by my huis nie. “Die skieters is steeds op vrye voet. Wat gaan nou van die saak word?” Haar seun is sowat drie weke voor Zaahier ook doodgeskiet. Die voorval het ook in Leiden gebeur. Drie jongens het op Claud Davids (32) geskiet. “Hy het getry om weg te kom, maar hulle het aanhou skiet.” Sy sê haar seun was ’n pa van twee minderjariges. “Hy was nie ’n gangster nie en het nog minder met hulle uitgehang. “Ek wil net weet hoekom hulle my kind geskiet het.” Sers. Noloyiso Rwexana, ’n polisiewoordvoerder, het albei moorde bevestig. Niemand is nog in verband met die sake aangekeer nie. “Ons ondersoek twee moordsake en volg alle leidrade op. “Enige een met inligting oor die moorde kan die Delft-polisie by 021 954 9000 of Stop Misdaad by 08600 10111 bel.”