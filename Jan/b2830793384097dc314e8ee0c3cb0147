PAUL Treu gaan vanjaar in ’n splinternuwe rol by die Weste­like Provinsie Rugbyunie aangewend word. Volgens ingeligtes gaan die Storm­ers se hulpafrigter vanjaar nie meer direk by die hands-on coaching van die Kaapse franchise betrokke wees nie. Die voormalige hoofafrigter van die Suid-Afrikaanse sewesspan het groot sukses met die Blitsbokke behaal. In sy nuwe rol gaan hy ingespan word in ’n hoedanigheid wat soortgelyk is aan dié van ’n hoë­prestasie-bestuurder. Die 47-jarige Treu, wat ’n meestersgraad in opvoedkundige sielkunde het, gaan voortaan daarvoor verantwoordelik wees om strategiese prosesse by al die WP-spanne te implementeer om langtermynsukses by dié spanne te bewerkstellig. Dié rol behoort Treu soos ’n handskoen te pas. Hy is immers die persoon wat verantwoordelik was vir die huidige stelsel wat die Blitsbokke groot sukses besorg het. Hy sal na innoverende aspekte van die spel kyk en inligting beskikbaar stel wat die afrigters help om na die beste van hulle vermoëns te vertoon. Dié besluit van die WP-raad kom nadat ’n ontevrede Treu gesê het die Stormers se hoof­afrigter, Robbie Fleck, en sy Nieu-Seelandse assistent, Paul Feeney, neem nie sy insette as hulp­afrigter ernstig op nie. Treu was erg omgekrap oor hoe hy behandel is. Hy het ’n dokument van 26 bladsye ingedien waarin hy sy lys griewe aan die WP se raad uiteengesit het. ’n Onafhanklike ondersoek deur die regsfirma Bowmans het getoon die WP het hom nie aan enige ongerymdhede skuldig gemaak nie. As die WP skuldig bevind is, sou dit beteken hulle moet ontslae raak van Fleck, Feeney en die WP se direkteur van rugby, Gert Smal. En met die finansiële verknorsing waarin die unie hom tans bevind, was dit moeilik om te sien hoe dit sou gebeur. Fleck se span het laas jaar net 6 van sy 16 Superrugby-wedstryde gewen. Die span het ook nie die uitspeelrondes gehaal nie. Vanjaar is hy egter steeds aan die stuur van sake. Treu is bekend as ’n kreatiewe en innoverende denker wat in sy nuwe rol die vermoë het om ’n groot verskil te maak aan die Kapenaars se vernuf op die rugbyveld. Die rol moet as ’n langtermyn­proses beskou word, maar sy kontrak met die WP verstryk aan die einde van die jaar. Dis moeilik om te glo hy sal alles in ’n jaar kan regkry. Van die WP-breiers, soos John Dobson, behoort baie meer aanklank te vind by die waarde wat Treu kan toevoeg. Die grootste uitdaging bly egter­ of Fleck na raad gaan luister en in Treu se nuwe rol gaan inkoop.