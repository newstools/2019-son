AFRIGTERS van die Oostelike Provinsie Rugbyunie (OPRU) se onderskeie rugbyspanne sal aan die einde van die maand weer moet aansoek doen vir hul poste. Dit volg al het verskeie van dié afrigters sedert November 2018 sonder betaling gehelp om die spelers voor te berei vir die komende seisoen. Die OPRU-president, André Rademan, sê die afrigters het self aangebied om op ’n vrywillige basis hul dienste aan te bied en ’n herhaling van laas jaar se skandelike seisoen te vermy. Rademan het gereageer op bewerings dat die OP-breiers nie betaling ontvang het vir hul dienste nie. In sy brief aan Son op Sondag skryf Rademan: “Die aantygings dat die unie nie geld het om sy werkgewers te betaal nie, is ongegrond, onwaar en kwaadstokerig. “Ál ons werknemers se kontrakte het aan die einde van Oktober 2018 verstryk. “Daar is toe besluit dat ons eers die posisies vir afrigters aan die einde van Januarie 2019 sal adverteer.” Rademan skryf verder in sy brief die afrigters wat tans met die verskeie OP-spanne werk, het uit hul eie aangebied om voort te gaan met die afrigting. En dit sonder om betaling daarvoor te verwag. Meer as een afrigter het egter aan Son op Sondag gesê nie een van die breiers het self aangebied om die afrigting voort te sit nie. Werksituasie “Dit is waar dat ons in kennis gestel is dat ons kontrakte nie hernu gaan word nie. “Ons is egter gevra om aan te hou werk, maar daar was glad nie enige iets genoem dat ons dit op vrywillige basis moet doen nie,” het een van die breiers gesê. Intussen het Son op Sondag verneem een van die OPRU se fisioterapeute, Sipho Kanene, het weens die onsekerheid oor sy werksituasie by die unie besluit om te bedank en sy eie praktyk oop te maak. ’n Paar van die afrigters wat tans by die OPRU uithelp, is onder andere Ryan Felix, Conrad Scholtz en David Maidza. Felix het verlede jaar die OP-Olifante in die SuperSport Challenge en Curriebeker se Eerste Liga afgerig. Die OP se spanne het in 2018 ’n skandelike jaar beleef en is desperaat om nie weer dieselfde swak vertonings vir hul ondersteuners op te dis nie. Die senior span kon net een wedstryd in die SuperSport Challenge wen en het ál sy Currie­bekerwedstryde verloor. Selfs die jeugspanne het lelik deurgeloop met die o. 19- en o. 21-spanne wat nederlae van meer as 100 punte gely het. Behalwe die aanstelling van afrigters, sal die OPRU ook spelers van gehalte moet probeer kontrakteer. Laas jaar moes daar met klubspelers voortgeploeter word. Son op Sondag verneem klubspelers gaan weer die kern van verskeie OP-spanne vorm.