ONDANKS ’n sege oor die Titans gister kon die Cape Cobras nie die nasio­nale Cubs-titel ver­ower nie. Die jaarlikse toernooi vir die land se beste o.19-spelers is vanjaar deur die Boland Krieketunie in Stellenbosch aangebied. Die Dolphins is Sondag reeds as die kampioen gekroon nadat hulle die einste Cobras met 47 lopies geklop het. Dit was die Dolphins se vierde agtereenvolgende oorwinning in dié week lange­ toernooi. Die manne van KwaZulu-Natal het egter gister in hul laaste wedstryd met 75 lopies teen die Warriors vasgeval. Die Cobras het teen die Titans een van hul beste vertonings gelewer en 209 lopies in hul 50 boulbeurte aangeteken. Die belowende Justin Broad­ het met sy puik 59 lopies uitgeblink. Jonathan Bird het ook 37 waardevolle lopies bygedra. Die blitsbouler Achille Cloete het 3/29 in sy 10 beurte platgetrek. Dit het sy paaltjies ná vier wed­stryde tot ag gebring. Tebogo Faas het in 8,2 beurte 3/36 geneem. Nonelela Yikha van die Warriors het die meeste paaltjies (12) in die toernooi platgetrek. Die Cobras se Ruan Terblanche, met 341 lopies, het boaan die ranglys geëindig. Hy moet beslis een van die gunstelinge wees vir die nasionale 0.19-span, wat vandag bekend gemaak sal word.