MEER as 20 inwoners van Erijaville in die Strand is gister dakloos gelaat nadat ’n brand ses hokkies in puin gelê het. ’n Ondersoek word nog gedoen na die oorsaak van die brand. Die inwoners sê die brand het omstreeks 12:00 ontstaan en het die hokkies gou verswelg. Die hokkies wat in die brand verwoes is, is meestal back­yarders s’n. Van die inwoners was nie tuis nie. Vier brandweerwaens was op die toneel en het die brand vinnig genoeg geblus dat dit nie versprei nie. Die slagoffers het aan Son gesê hulle weet nie wat hulle gaan doen om weer aan besittings te kom nie. Sugmet Mienies, wat alles verloor het, sê sy en haar boyfriend, Nolan Jacobs, het baie hard gewerk vir wat hulle besit het. Nou weet hulle nie waar hulle met hul twee kinders gaan slaap nie. Kathleen Abrahams sê: “Ek en my twee broers het gelukkig ons huise behou, maar ál ons huisraad is verwoes.”