DIE Southern Kings wil met 150% verbeter vir die taai derby teen die Cheetahs Vrydag in die Madibaz-stadion. Die Kings kan ’n vinnige en taai wedstryd verwag vir die Cheetahs se besoek, met albei spanne wat op soek is na meer oorwinnings. Die Kings het dié seisoen nog net een wedstryd gewen, terwyl die Cheetahs die Zebre in hul laaste wedstryd met 27-12 geklop het. Dit was net die Cheetahs se derde oorwinning in 13 wedstryde. Vergeet “Ek is seker dit gaan taai wees. Albei spanne wil wen en die Cheetahs het goed gelyk in hul laaste wedstryd,” verduidelik die Kings se breier, Deon Davids. Hy sê hulle soek nie net ’n oorwinning nie, hulle wil die swak vertoning teen Edinburgh vergeet. Die Kings het toe met 0-38 vasgeval. Met die Kings wat vier weke af was voordat hulle Edinburgh aangevat het, was dit soos om in ’n trein vas te hardloop. Davids sê dis geen verskoning nie. Hy meen die derby is net die regte ding om dinge weer op koers te kry. “Ons moet baie verbeter ná daardie eerste wedstryd. Ons moet 150% beter wees, want die derby gaan definitief die beste van die spelers vereis. “Dit kan net ’n goeie ding wees vir ons om weer momentum te bou.” Oppas Die Cheetahs kom met oud-Kings soos Malcolm Jaer ’n draai maak. “Met spelers soos Jaer moet ons goed skop en die bal mooi oppas om hulle nie kanse te gee nie.” Dit lyk of die Kings ’n nuwe losskakel gaan hê in Ntabeni Dukisa, wat moontlik in Martin du Toit se plek gaan begin. Selfs op senter kan Tertius Kruger weer kans kry om sy ou span ’n ding te wys. Die slot JC Astle het die laaste paar dae gesukkel met brongitis, maar behoort reg te wees vir die wedstryd.