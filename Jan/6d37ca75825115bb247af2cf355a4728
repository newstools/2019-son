DIT lyk of Chippa United en Clinton Larsen (coach) hard slyp aan iets spesiaals vir Mamelodi Sundowns in die Nedbank Cup-reeks. Chippa pak Pitso Mosimane se troepe Saterdag in die Nelson Mandelabaai-stadion op soek na net sy tweede oorwinning dié jaar. Chippa wou Son nie toelaat om sy oefensessie by te woon nie, terwyl Son die Southern Kings se oefensessie bygewoon het. Dit het van ver wel gelyk of Larsen besig was met een of ander spesiale oefening. Dit lyk of die breier aan iets vir hulle teenstanders werk. Larsen het in sy eerste wedstryd teen Maritzburg United gewys hy is ’n goeie taktikus. Chippa het baie meer georganiseerd gelyk en met ’n plan gespeel. Mosimane se Brazilians sal egter nie maklik wees om te klop nie. Sundowns is die verdedigende PSL-kampioen en lyk goed om die titel te verdedig. Die enigste troos vir Chippa is dat Sundowns baie games speel. Downs het net dié naweek teruggekom van Marokko ná ’n game in die Caf Champions League en moet nou weer in die PSL speel. Kontrak Dit kan die span moeg maak vir die Nedbank Cup game. Chippa het intussen besluit om een van sy proefspelers, Sifiso Myeni, te laat loop. Myeni, wat vir Wits gespeel het, was ’n ruk lank sonder ’n span en het die laaste week saam met Chippa geoefen. Hy is nie ’n kontrak aangebied nie en is reeds terug na Johannesburg. Iemand na aan die span sê wel Chippa kyk nog na ander spelers voordat die transfer window sluit. Chippa het bevestig Mark Mayambela, sy ster-middelveldspeler, het herstel van ’n klein besering en sal wel teen Sundowns kan uitdraf.