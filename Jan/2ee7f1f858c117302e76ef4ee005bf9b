ONDERRIG is gister hervat by die landbouskool in Patensie. Dit is wel nog onseker presies wanneer die leerder-vervoerprobleem opgelos sal wees. Ouers van omliggende plase het die skool se hekke Vrydag gesluit omdat daar nie vir al hul kinders vervoer skool en terug huis toe is nie. ’n Tekort aan geld blyk die rede te wees. Altesaam 255 kinders woon op plase, maar daar is net vir 111 leerders vervoer beskikbaar. Die ander 144 moet op eie houtjie by die skool kom. Cecil Madeley, skoolhoof, sê van die reeds brandarm ouers moet tot R500 per maand betaal om hul kinders met privaat vervoer by die skool te kry. Baie van die ouers is plaaswerkers. Madeley voeg by die vervoer­probleem kom nou al ’n geruime tyd aan. Volgens hom was die probleem verlede jaar en vanjaar op sy ergste, want die kinders wat van ’n plaas af kom, het meer geword. “Dit is ’n afbrekende si­tuasie,” sê hy. “Jy probeer die skool funksioneel hou en die kinders die beste onderrig gee, dan verbrysel sulke probleme jou visie as hoof.” Basil Jafta, sekre­taris van die skool se beheerliggaam, sê van die kinders wat nie vervoer het nie, moet skool toe en terug hike. Hy sê dit vat van die ander leerders tot vier uur om tot by die skool te stap. Volgens Jafta moet die kinders soggens reeds 04:30 begin skool toe stap sodat hulle betyds by die teerpad kan uitkom. Daar is ’n 8 km lange grondpad tot by die teerpad. Jafta sê veral meisies is bang om die pad skool toe soggens in die donkerte aan te durf. Gedruip Hy voeg by die meeste kinders wat nou maar tuisbly, vang kattekwaad aan omdat daar tydens skoolure geen ouertoesig is nie. Jafta sê verlede jaar het die skool 34 matrieks gehad. Uit die 34 het net 10 kinders geslaag – en hulle woon almal in die omgewing van die skool. Die 24 wat gedruip het, is almal plaaskinders. Volgens Madeley het af­gevaardigdes van die departement van onderwys gister met afgevaardigdes van die departement van vervoer vergader om die probleem aan te spreek. Madeley sê by dié meeting is besluit die departement gaan service providers wat ontplooi is by skole waar die leerdergetalle aansienlik gedaal het, ontplooi by skole waar die leerdergetalle in­tussen toegeneem het. Volgens hom gaan dit plaasvind sodra die departement van vervoer se hoofkantoor aan sy streek­kantoor ’n mandaat hiervoor gee. Madeley sê hy weet nog nie wanneer dit gaan plaasvind nie. Volgens die skoolhoof sou ’n massavergadering gisteraand op die plaas Andrieskraal gehou word om ouers in te lig onderrig by die skool is hervat. Vanaand word nog ’n vergadering oor dieselfde probleem by die Laerskool Stulting­ in die nabygeleë Humans­dorp gehou.