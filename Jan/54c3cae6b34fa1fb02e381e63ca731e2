HOLLYWOOD gaan nie meer net oor die silwerdoek nie. Daarvoor het veral twee insluitings op die lys van benoemings vir die 91ste Academy Awards gesorg. Kyk nou maar na Roma, ’n titel wat nie minder nie as 10 benoemings gekry het, insluitend dié vir beste rolprent, regisseur (Alfonso Cuarón), aktrise (Yalitza Aparicio) en aktrise in ’n ondersteunende rol (Marina de Tavira). Um ... wie? As dié name nie bekend klink nie, is dit bes moontlik omdat niemand hulle op die big screen gesien het nie. Sien, Roma is ’n aanbieding op Netflix. Dis ’n goeie aanduiding dat streaming-formate nou ernstiger opgeneem word as daai bargain-bin made-for-TV of reguit-na-DVD-gemorsies wat gewoonlik pong soos skaapafval wat ’n week in die son gelê het. Die Coen-broers se The Ballad of Buster Scruggs het ook twee benoemings sonder dat dit ooit ’n big screen gesien het. Miskien is dít nou hoe die toekoms van movies gaan lyk.