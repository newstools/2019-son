VRYDAGAAND is drie mense dood en nege ander beseer by ’n diens van die “profeet” Shep­herd Bushiri by sy Enlightened­ Christian Gathering Church in Pretoria. ’n Stampede het glo uitgebreek toe ’n donderstorm losbars. Volgens die woordvoerder van die Tshwane-Wes-polisiegroep, kapt. Augustinah Selepe, het die polisie van die voorval gehoor en na die kerk gegaan. Skuiling Die polisie glo dat die storm paniek onder kerkgangers gesaai het. Die diens is rondom 20:00 gehou. Volgens Bushiri se prokureur, Terrance Baloyi, het die stampede plaasgevind toe mense skuiling gesoek het teen die reën in die kerk. Hy het gesê mense het paniekerig geword en drie mense is bewusteloos geslaan. Die polisie ondersoek nog die voorval. – News24