’N VLOEKSKOOT, rowery en onverdiend is hoe die Japanse tennisspeler Naomi Osaka se eerste Grand Slam-sukses beskryf is. Maar ná gister se sukses in Melbourne is daar nie meer twyfel dat die 21-jarige Osaka ’n toekomstige reus van die sport kan word nie. Osaka het Petra Kvitova in drie stelle 7-6(2), 5-7, 6-4 geklop om as die Australiese Ope-wenner gekroon te word. Dit is haar tweede Grand Slam-sukses agtereenvolgens – nadat sy Serena Williams verlede jaar verslaan het vir die Amerikaanse Ope-kroon. Osaka se Amerikaanse sukses is egter oorskadu deur Williams se uitbarstings en aantygings van ’n roofspul. Nadraai Daar is tydens die eindstryd punte van Williams afgetrek nadat die skeidsregter gesê het sy’t afrigting op die baan gekry. Osaka het in die nadraai erg in die sosiale media onder Wil­liams-ondersteuners deurgeloop. Gister was daar egter justice vir die jong Japannees wat ironies genoeg haar tennis in Amerika leer speel het. Sy word ook môre die jongste vrouespeler – sedert die Deense Caroline Wozniacki – om die eerste plek op die wêreldranglys in te neem. Osaka is boonop die eerste Japannees – man of vrou – om in die eerste plek op tennis se wêreldranglys te pronk. Kvitova het in haar eerste Grand Slam-finaal gespeel sedert­ sy met klierkoors ge­diagnoseer én deur ’n rower met ’n mes aangeval is.