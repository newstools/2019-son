’N KLONG van Bonteheuwel is in die tjoekie nadat die cops hom met ’n gun gevang het. Die 17-jarige laitie word glo met verskeie skietvoorvalle Sondag in Bonteheuwel verbind. Hy is intussen in die sorg van sy ouers vrygelaat. Sy arrestasie volg kort op die hakke van die minister van polisie, Bheki Cele, se besoek Dinsdag aan die gemeenskap oor bendeskietery. Volgens Cele is die meeste polisiehulpbronne in die Wes-Kaap ontplooi. JP Smith, die Kaapse burgemeesterskomiteelid vir veiligheid, het teruggekap en gesê Cele mislei Bonteheuwel se inwoners oor daar oral ’n polisie-tekort is. Volgens Smith is daar in Bonteheuwel een cop per 442 inwoners. Smith sê: “Nasionaal is daar een polisielid vir 375 mense en volgens die minister is die ideale ratio een polisieman vir 220 mense. “Die tekort aan polisielede in Bonteheuwel en ander plekke in die Kaapse Metro is ’n groot probleem. “Die bevolkingsratio vir die Wes-Kaap in 2018 was een polisielid vir elke 560 mense. “Die getal polisielede het die afgelope vier jaar met 4 502 verminder. “Die cops moet verantwoordelik gehou word vir die bloed van die meer as 5 000 mense wat die afge­lope 10 jaar in die Wes-Kaap aan die hande van bendes dood is.” Volgens Smith het die Kaapse burgemeester, Dan Plato, belowe om R100 miljoen ekstra te begroot vir polisiëring in die provinsie. Beïndruk Smith beweer dít sal die metropolisie drie keer vermeerder en sal help om die inwoners van die Wes-Kaap te beveilig. Verskeie inwoners van Bonteheuwel was Dinsdag nie beïndruk met die minister se besoek nie. Die inwoners soek ’n polisiestasie en ook ’n permamente anti-bende-eenheid in Bonteheuwel.