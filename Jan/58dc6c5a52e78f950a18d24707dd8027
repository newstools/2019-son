NÓG twee gangsters is Sondag in afsonderlike skietvoorvalle afgemaai. In Bonteheuwel is ’n vermeende Yakkie bekend as Tariq alias “Tas” (25) Sondagmiddag koelbloedig doodgeskiet. Die skote het 13:34 in Loganberrystraat begin klap. Tas is verskeie kere getref en is op die toneel dood. Die cops volg leidrade op en niemand is nog gearresteer nie. In die ander ’n skietvoorval Sondagmiddag is ’n 23-jarige man in Nooitgedacht, Bishop Lavis, afgemaai. Dié voorval het omstreeks 16:00 in Bream Way plaas­gevind. Ook dié man is op die toneel dood. In dieselfde voorval is nog twee mans (29 en 59) gewond. Dié skietery volg nadat ’n 17-jarige laitie Vrydagaand in ’n bendeskietery in Loganberrystraat koelbloedig doodgeskiet is. Intussen het die cops ’n verdagte in hegtenis geneem vir ’n skietvoorval waarin ’n kind (6) Saterdagaand in Bokmakierie, Athlone, gewond is. Hulle het ook beslag gelê op die Toyota Camry wat vermoedelik in die skietvoorval gebruik is. Noodlottig In die koeëlreën is ’n 35-jarige man noodlottig gewond. Drie ander, onder wie die sesjarige kind, is ook getref. Die gewondes is met die ambulans na die hospitaal geneem. Nog ’n man (30) sterk steeds in die hospitaal aan nadat hy ook Saterdag in Bishop Lavis geskiet is. Die man is in Akkerboomstraat verskeie kere in die gesig geskiet. Hy is steeds in ’n ernstige toestand in die hospitaal. Die cops volg nog alle leidrade oor die skietery op. Niemand is tot dusver toe­gekap nie.