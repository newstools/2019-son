“LOS my af, los my af!” Dit was die benoude gille van Leon’Te Steenveld (4), wat wragtie nie nou al in die klaskamer wou wees nie. Dit was haar eerste dag by die “groot skool” – WD Hendricks Primêr in Kensington. En dié gr. R-leerdertjie was glad nie happy daaroor nie. Leon’Te het ten aanskoue van haar klasmaats probeer vlug en aan die klaskamer se deur gehang en geskree: “Ek gaan my ma sê! Ek wil my ma hê!” Astrid Carolus, haar geduldige juffrou, het met groot liefde die klein mensie eindelik in die klas gemaklik laat voel. “Sy sal orrait wees. Dit is normaal vir kinders om bang te wees, maar ek het geduld en sy sal gou-gou aanvaar dat sy nou ’n skoolmeisie is,” sê Carolus. Terwyl Carolus klein Leon’Te getroos het, was haar klasmaats in hulle splinternuwe skooluniforms lekker besig om met klei te speel. Hoewel ’n paar gesiggies half geskok was oor die nuwe dinge, was die meeste leerders ontspanne. 