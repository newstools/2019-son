BANYANA Banyana is ’n work in progress en toon tog positiewe eienskappe, al het hulle nou Saterdag verloor. Die werk wat die nasionale vrouespan se afrigter, Desiree Ellis, en haar tegniese span insit, laat Suid-Afrika deesdae toe om bo sy gewig te slaan en met die wêreld se voorste spanne mee te ding. Saterdag se nederlaag van 1-2 teen Nederland in die Winnie Mandela Inaugural Cup in die Kaapstad-stadion is steeds ’n bewys van hoe ver Ellis met haar span ge­vorder het. Sherida Spitse en Vivianne Miedema het vir die besoekende span sukses behaal, terwyl Suid-Afrika se golden girl, Thembi Kgatlana, haar span tydelike hoop en vreugde besorg het. In die tweede helfte het veral Banyana Banyana se fiksheidsvlakke vir die Neder­landers groot probleme geskep. Volgens Ellis is dit verblydend om te sien haar spelers is fisiek in ’n goeie toestand. “Ons weet ons moet in superb kondisie wees wanneer ons World Cup toe gaan,” het Ellis gesê. “Om so vroeg in die seisoen reeds in só ’n goeie physical shape te wees, tick een van die boxes vir ons. “Ek was ook bly oor hoe ons die bal op die grond rondgespeel het. Ons het regtig in beheer gelyk, of altans gelyk soos ’n span wat weet wat om met die bal te maak.” Die breier gee toe sy het vooraf geweet ’n groot uitdaging staar haar spelers in die gesig, want van die Nederlanders speel in die topligas in die wêreld. “Ek dink dís wat ek meer wou gehad het: om te kyk hoe die spelers sal opstaan. Ek dink hulle het hulle goed van hul take gekwyt teen ’n gedugte span soos Nederland.” Ellis het ’n hele paar eksperimente gedoen, onder meer deur belowende spelers soos Karabo Dlamini in te span en selfs uit posisie te laat speel. “Dit wys net oor watse gehalte sy beskik. Sy het ’n goeie vertoning gelewer en lyk soos ’n seasoned cam­paign­er wat inpas. “Wanneer jy na ’n World Cup gaan, het jy ’n squad van 23, van wie 3 goalkeeper moet kan speel. Om die job te kan doen, moet jy van ’n paar spelers verwag om in meer as een posisie te kan speel,” het Ellis gesê.