VANDALISME en inbrake by skole is nie ’n probleem wat alleen aangepak kan word nie. Die WKOD meen dit raak nie net skole nie, maar kring uit na leerders en die gemeenskap. Die departement sê hoe­wel hy skole help en beskerm met ekstra sekuriteitsmaatreëls, kan hy die stryd nie wen sonder die gemeenskap se steun nie. Debbie Schäfer, minister van onderwys, sê samewerking tussen die gemeenskap en polisie is noodsaaklik om vandalisme te bestry en ’n veilige skoolomgewing te skep wat onderrig bevorder. “Ek doen ’n beroep op inwoners om gedurende die jaar ekstra waaksaam te wees en onmiddellik enige verdagte gedrag of aktiwiteite in die omgewing van hulle skole aan te meld,” vra Schäfer. Koste In die Desember-vakansie is 27 voorvalle van vandalisme en inbrake aangemeld. “Sommige van die voorvalle kos die departement meer as R50 000,” sê sy. Schäfer sê die totale geraamde koste van skade sover beloop R400 000, en slegs 75% van die koste is al bereken. “Dit gaan ’n mens se verstand te bowe dat mense dit aan skole doen te midde van die desperate behoeftes in die onderwys en die begroting beskikbaar, wat nie alles kan dek nie,” sê sy. Schäfer voeg by ’n skool is ’n gemeenskap se bate en almal moet skole help beskerm omdat dit kinders se toekoms beteken.