NIEMAND gaan die inwoners van Retreat en omliggende areas van hulle huise beroof nie. ’n Groot groep inwoners het gister vergader op die stuk grond agter die Hoërskool Crestway, waar daar beplan word om vir hulle huise te bou. Die gemeenskapslede en lede van die United Homeless People­’s Development Association (UHPDA) het ná die vergadering ’n betoging gehou oor die haglike­ omstandighede waaronder hulle bly. Die mense, meestal back­yarders, het amper drie jaar gelede hokke op dié einste stuk grond opgeslaan oor hulle tóé al gatvol gewag was vir ’n plekkie van hulle eie. Toe law enforcement die hokke begin afbreek, het die hel losgebars en mense het uit frustrasie begin tyres brand. In gister se meeting het die mense gehoor die projek is goedgekeur om vir hulle huise te bou. Die Stad Kaapstad beoog om sowat 700 huise te bou, sê die DA-raadslid Shanen Rossouw van wyk 110 in die Steenberg-area. Inwoners van Retreat, Steenberg, Lavender Hill, Vrygrond, Capricorn en omliggende areas kla omdat hulle as backyarders al lank op waglyste is en nie huise kry nie. Howard Soetwater, voorsitter van die UHPDA, sê mense betaal baie vir huur, krag en water in die hokkies waar hulle bly. “Geld word aan die landlords betaal, maar dit word nie oorbetaal aan die rent office nie. “Só kan back­yarders ook uitgesit word as die landlord nie die rent betaal nie. “Mense wag al lank vir huise.” Samantha Gabriels, ’n backyarder, sê sy wag reeds 15 jaar om huis te kry. Oorbevolk “Ons rent gaan gereeld op. Ons gebruik emmers en dan moet dit in die hoofhuis leeggemaak word.” Haar man, Marlon, sê dis oorbevolk met tot vier gesinne wat op ’n erf woon. Anneline Latier sê sy is nou al 30 jaar op die waglys. “Ek bly in ’n plakkerskamp en daar is nie eens altyd water nie. “Ons rent gaan ook gereeld op.” Sy is een van baie mense wat kla dat mense van buite af huise kry. Volgens Rossouw moet ’n bestuurskomitee op die been gebring word. “Begunstigdes moet ook lid wees van die komitee.” Sy het egter nie aangedui wanneer die huise gebou gaan word nie.