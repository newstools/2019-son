DIE Wes-Kaapse onderwysdepartement (WKOD) beloof om die Laerskool Matroosbergweg te help. Die skool in Belhar met die groot sirkustent waarin sowat 150 leerders op bierkratte sit en lesse kry, maak talle ongelukkig. Bronagh Hammond, WKOD-woordvoerder, erken die skool het die departement al genader vir mobiele klaskamers en ekstra poste vir onderwysers. Hammond sê dit sal oorweeg word op grond van die leerdertal. Volgens haar het die WKOD die skool gevra vir ’n lys van leerders. “Ons sal voortgaan om die skool of enige ander skool te help waar ’n toename in leerders probleme veroorsaak.” Maar terwyl die WKOD dié mooi broodjies bak, bak die leerders warm waar hulle in die tent onderrig kry. Lillian Miller, voorsitter van die skoolbeheerliggaam (SBL), beweer die skool is genoop om die tent op te rig omdat die WKOD versuim het om mobiele klaskamers te verskaf. Ongemaklik Volgens Miller het die skool al aan die begin van laas jaar ’n versoek aan die WKOD gerig vir mobiele klaskamers. Maar die WKOD het nie na hulle teruggekom nie. Miller sê: “Ons weet nie wat ons verder te doen staan nie, want die kinders is baie ongemaklik in die tent. “Dis onregverdig dat dié skool, wat ’n no-fee-skool is, R10 000 uit sy eie fondse moet opdok vir die huur van die tent. “Ons sal enige hulp wat ons kan kry baie, baie waardeer. Ons wil geen kind wat by die hekke instap terug huis toe stuur oor daar nie plek is nie.” Nog ’n lid van die SBL, Maria Croucamp, sê die meeste leerders kom uit arm huishoudings en kan nie net elders gaan nie. 