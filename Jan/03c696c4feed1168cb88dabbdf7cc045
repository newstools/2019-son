DAAR is ’n kans dat Wandaray Ruiters rehabiliteerbaar is, meen regter Glen Goosen. Goosen meen Ruiters het tot ’n sekere mate verantwoordelikheid aanvaar vir sy dade. Hy sê Ruiters het boonop die voordeel van ’n liefdevolle en bedagsame familie. Goosen het benadruk wat Ruiters se proefbeampte in sy verslag genoem het, en dít is dat sy ouderdom as ’n versagtende faktor geag moet word. Die regter het ook die getuienis van die klaagster herhaal. Sy het getuig dat Ruiters huiwerig was om haar te verkrag, en dat Heugh hom toe gedreig het. Strook Goosen meen Ruiters het op­getree onder die invloed van ’n ouer persoon. Dít, sê Goosen, strook met Ruiters se intellektuele kapasiteit, soos uiteengesit in die proef­beampte se verslag. En dit strook ook met Ruiters se vereenselwiging met sekere elemente in sy woonbuurt, het Goosen uitgewys. Goosen het ook in ag geneem dat Ruiters se ouers albei dood is. Sy pa het tragies gesterf toe hy maar twee jaar oud was. Luidens die proefbeampte se verslag is Ruiters reeds klein-klein aan dwelms en alkohol blootgestel. Goosen het ook dít in ag geneem. Hy was van 2012 tot 2016 in ’n skool vir leerders met spesiale behoeftes, maar het toe ’n drop-out geword.