WANNEER Novak Djokovic en Rafael Nadal vandag 10:00 die Rod Laver-arena betree, kry hulle ’n unieke kans om geskiedenis te maak. Vir Djokovic (31) wink daar ’n rekord wat moontlik nog vir baie jare kan staan. Die Serwiër kan die eerste tennisspeler word om sewe Australiese Ope-titels te wen. Hy deel tans dié rekord met Roger Federer van Switserland en Roy Emerson (Australië). Emerson het in die 1960’s die Australiese Ope oorheers. As Nadal (32) egter vandag sou koning kraai, kan hy hom in uitgesoekte geselskap bevind. Die Spanjaard kan die derde speler in die tennisgeskiedenis word om ál vier Grand Slams ten minste twee of meer kere te wen. Emerson en nóg ’n Aussie, Rod Laver, het dít in hul speeldae vermag. Loopbaan Sukses vir Nadal in Melbourne sal ook sy 18de Major-titel beteken en hom nader aan Federer (20 Grand Slams) bring. Djokovic (14 titels) is ook nog in die wedloop om eendag sy loopbaan af te sluit as die speler met die meeste Grand Slams agter sy naam. Die Serwiër word as die gunsteling vir vandag se eindstryd beskou. In Djokovic en Nadal se laaste vyf wedstryde teen mekaar was die nr. 1-speler in die wêreld drie keer aan die wenkant – ironies genoeg op hardebane. Nadal se twee seges het albei op kleibane gekom. Die Spanjaard speel egter vanjaar met hernude energie en het ál sy stryde sover in skoon stelle gewen. Dis ook die tweede keer dat die twee mekaar in ’n eindstryd in Melbourne pak. Djokovic het Nadal op daai Sondag in 2012 ná vyf opwindende stelle net-net verslaan.