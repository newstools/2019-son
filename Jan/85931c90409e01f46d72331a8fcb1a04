SONDER ’n bang haar op sy kop en boonop baie trots durf hy die strate van Gelvandale aan – Bybel in die hand en ’n vergrootglas in die ander hand waarmee hy uit sy Bybel lees. Clive Bruiners (61) van Grysbokstraat in Gelvandale­ is glad nie ’n onbekende gesig in die Baaise Northerns nie. Gister het Son hom in Kobusweg aangetref waar hy – geklee in ’n vest en kerkbroek – rustig in die straat loop en Bybel lees met die vergrootglas. Bruiners dra boonop bril. Volgens ’n uitgesproke Bruiners lees hy die Bybel dag en nag. Hy sê as jy die Bybel lees, sal die crime stop. Hy sê dan skielik in dieselfde asem dat dames se skirts onder hul knieë moet hang. Volgens hom is dit omdat dit – wanneer dit bo die knieë hang – lovers lok. “Ek stap heeldag met my Bybel. “Wanneer ek my Bybel lees, gee dit my rus en kalmte. “Gangsters moet op hul beddens sit en ook die Bybel lees. “Ek is niks. Die Here beteken alles.” Dan vat hy dit ’n bietjie verder: “Ek het nie seks met ander vroue nie. “Al lyk ’n vrou hoe mooi, sal ek nooit smag na haar liggaam nie. “I’m true to one woman. As jy trou en het seks met ander vroue, dan maak jy van God ’n leuenaar.”