DIE departement van onderwys beskou die hofuitspraak om die Hoërskool Uitzig oop te hou as ’n terugslag vir die leerders. Volgens die Wes-Kaapse minister van onderwys, Debbie Schäfer, word die leerders as ’n politieke speelbal gebruik. Die Wes-Kaapse hooggeregshof het in 2017 beslis die skool moet toegemaak word omdat dit nie veilig is vir leerders nie. Volgens Schäfer is die skoliere se akademiese prestasie baie laag. Verlede jaar het die skool ’n slaag­syfer van 15,4% gehad. Schäfer sê: “Daar is minder as 100 leerders. Die skool kwalifiseer net vir drie onderwysers. Dit is in die leerders se belang dat die skool sluit en dat die leerders na die twee ander hoërskole in die omgewing uitgeplaas word. “Daar is beter geriewe en infrastruktuur om die leerders te onderrig.” Oortuig Volgens die skoolhoof, Charlene Faroo, is daar tans vyf permanente onder­wysers by die skool en een tydelike onnie. Faroo is oortuig daarvan dat nog ouers hul kinders gaan kom registreer en dat van die leerders wat by die huis sit, sal terugkeer na die skool. Die leerders se ouers glo ook vas die skool moet oop bly en dít is die beste vir die leerders. Die Wes-Kaapse departement van onderwys hou voet by stuk net politici sal hieruit munt slaan.