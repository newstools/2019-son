“KOM uit! Ons soek antwoorde en ’n departement wat omgee vir ons kinders!” Só het ongeduldige ouers Donderdag geskree terwyl hulle gewag het op amptenare van die onderwys- department. Dié ouers en leerders van die Hoërskool SA van Wyk buitekant Springbok het by die skool saamgedrom omdat hulle ontevrede was oor ’n tekort aan onderwysers. Die skool kort twee onnies vir wiskunde, rekeningkunde en besigheidstudies vir die senior fases. Terwyl hierdie amptenare met die skoolbestuur vergader het, het die ouers se geduld merkbaar opgeraak. Die ouers se gemoe­dere het bedaar nadat Pieter Cloete, Springbok se waarnemende distriksdirekteur, uiteindelik die opgesweepte ouers en leerders toegespreek het. Cloete het belowe die skool mag sommer dadelik twee onnies tydelik aanstel. Hy’t ferm gesê: “Ons gaan die prosesse bespoedig deur hard met hoofkantoor in Kimberley te praat. Dit is vir permanente onderwysers. Intussen kan die leerders teruggaan klasse toe. “Die ouers hoef ook nie môre (Vrydag) terug na die skool te kom nie. Dis nie meer nodig nie, want ek maak nie net beloftes nie.” Volgens Aby Cloete, ’n ouer, gaan hulle die situasie fyn dophou en die nasionale onderwysdepartement se hulp inroep, indien nodig. Volgens die skoolhoof, HB van Wyk, het hulle laas jaar ’n matriekslaagsyfer van 59% gehad. Dis ’n verbetering van 4% op 2017 se 54%. Die skool sal saam met die twee nuwe leerkragte 13 onnies hê. Die leerdertal is tans net 303. John Links, voorsitter van die skoolbeheerliggaam, het gesê die skool moet met ’n aggressiewe bemarkingsplan begin om meer leerders te trek. Die departement het die koshuis ’n paar jaar gelede toegemaak. Tans staan twee blokke klasse ook leeg weens die groot daling in die getal leerders.