DIE voormalige Springbok Bryan Habana is opgewonde om vanjaar deel te neem aan die Cape Town 10's. Habana, wat die Oakheart VIP-uitnodigingspan gaan afrig, beskryf die event as die grootste sosiale sportgeleentheid. Habana se span sluit in voormalige Springbokke en provinsiale spelers soos Jongi Nokwe, Bolla Conradie, Henno Mentz, Andries Strauss en Hanyani Shimange. Hulle gaan in die Veterane-liga deelneem. “Dit voel nogal vreemd om aan die anderkant van die spel te staan. Ek dink nie die spelers sal baie afrigting nodig hê nie, maar ek sien nie uit daarna om spelers op die veld te vervang as hulle nie vervang wil word nie,” sê Habana. “Daar is geen twyfel dat ek dit mis om op die veld te wees nie, maar inaggenome hoe min ek sedert my aftrede geoefen het, sal dit beter wees as ek op die kantlyn bly.” Habana sê hy sien uit na die kameraderie wat rugby teweegbring en om saam met die Oakheart VIP-uitnodigingspan se spelers en afrigters herinneringe op te haal. Hy het aanhangers aangemoedig om seker te maak dat hulle nie dié sporthoogtepunt van die jaar – met agt verskillende sportkodes en vermaak deur kunstenaars soos Richard Stirton, Rivertones, Rockafellas en Jack Parow – misloop nie. Nog ’n span om dop te hou, is die Old School Celebs-rugbyspan, wat deur plaaslike komediant en akteur Siv Ngesi afgerig en gelei word. Dié span spog met verskeie akteurs, musikante en ander bekende mense soos die voormalige PSL-sokkerspeler Ryan Botha, rapper Jack Parow, Expresso-gasheer Graeme Richards en komediant Rob van Vuuren.