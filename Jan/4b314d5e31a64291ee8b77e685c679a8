DOMINIC Isaacs, afrigter van Cape Umoya United, weier om alleen krediet te neem vir die ommeswaai met sy nuwe span. Die 36-jarige Isaacs beweer dat sy voorganger, Roger de Sá, die grondslag gelê waarop hy tans só stewig bou. Umoya is onoorwonne in sewe wedstryde in alle kompetisies sedert Isaacs die leisels oorgeneem het. Volgens Isaacs het De Sá eindeloos agter die skerms gewerk om die klub aan die gang te kry toe hulle die klub vanaf Rustenburg na die Kaap gebring het. “Ons pluk stadig maar seker die vrugte en dis deur individue soos coach Roger,” het Isaacs uitgewys. “Roger was die key om die klub tot hier te bring. Hy’t baie dinge geïmplimenteer en ons kan dit nie ignoreer nie. So, hy is net so verantwoordelik vir ons goeie vertonings tot dusver,” het die voormalige Ajax-legende bygevoeg. Umoya het Maandag ’n smash-en-grab-sege ingepalm toe hy Maccabi FC met 1-0 in die Athlone-stadion geklop het. Roscoe Pietersen het in die doodsnikke die skop van die strafmerk verdoel. Isaac is onder geen illusie dat hulle met maksimum punte ontsnap het teen ’n begeesterde Maccabi-span nie. “Daar gaan games soos dié wees waar ons nie goed vertoon nie, maar met volpunte wegstap. Maar ek is bly oor die karakter van die spelers,” het Isaacs verder gesê.