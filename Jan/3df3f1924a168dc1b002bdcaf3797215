PAUL Treu gaan vanjaar in ’n splinternuwe rol by die Westelike Provinsie en die Stormers aangewend word. Volgens ingeligte bronne gaan die Stormers-hulpafrigter vanjaar nie direk by die “hands on” coaching van die Kaapse franchise betrokke wees nie. Die voormalige hoofafrigter van die Suid-Afrikaanse sewesspan het groot sukses met die Blitsbokke in sy loopbaan behaal.In sy nuwe rol gaan hy in ’n hoedanigheid soortgelyk aan ’n hoëprestasie-bestuurder deur die Kaapse unie ingespan word. Die 47-jarige gaan voortaan verantwoordelik wees om strategiese prosesse by al die WP spanne te implementeer, om die langtermynsukses van dié spanne te bewerkstellig.Dié rol behoort Treu soos ’n handskoen te pas. Hy is immers die persoon wat verantwoordelik was vir die huidige stelsel wat die Blitsbokke tot dusver die pasaangeërs in wêreldrugby gemaak het. Hy sal na innoverende aspekte van die spel kyk en informasie beskikbaar stel wat die afrigters help om tot die beste van hul vermoëns te vertoon. Dié besluit van die WP raad kom nadat Treu sy misnoeë uitgespreek het oor hoe sy insette as hulpafrigter deur die Stormers-hoofafrigter, Robbie Fleck, en sy Nieu-Seelandse assistent, Paul Feeney, nie ernstig opgeneem is nie. Treu was uiteraard erg omgekrap oor hoe hy behandel is. Hy het ’n dokument van 26 bladsye ingedien waarin hy sy lys van griewe aan die WP se raad uiteen gesit het.’n Onafhanklike ondersoek deur die regsfirma Bowmans het die WP van enige ongerymdhede vrygespreek. Die realiteit is egter as die WP skuldig bevind was, sou dit beteken hulle dan van Fleck en Feeney sowel as die WP se direkteur van rugby, Gert Smal, moes ontslae raak. En met die huidige finansiële verknorsing wat die Kaapse streekspan hom tans in bevind, was dit moeilik om te sien hoe dit sou gebeur. Fleck se span kon laas jaar net ses van sy 16 Superrugby-wedstryde wen en kon ook nie die uitspeelrondes haal nie. Vanjaar is hy egter weer aan die stuur van sake. Treu is bekend as ’n kreatiewe en innoverende denker wat die vermoë het om ’n groot verskil in die Kapenaars se vernuf op die rugbyveld in sy nuwe rol te maak. Die rol moet as ’n langtermyn proses beskou word, maar sy kontrak met die WP verstryk aan die einde van 2019. Dis moeilik om te sien dat hy alles in ’n jaar sal regkry. Dit is ook alombekend dat Fleck sedert Treu se aankoms by die WP as ’n bedreiging beskou. Van die WP breiers soos John Dobson behoort baie meer aanklank te vind in die waarde wat Treu kan toevoeg. Die grootste uitdaging bly egter of Fleck na raad gaan luister en in Treu se nuwe rol gaan inkoop. 