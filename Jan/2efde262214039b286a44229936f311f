DIE Italiaanse sokkerreus AS Roma het Maandag op Twitter die Baai se Tweedeligaspan PE Stars gekies as sy held vir die dag. Dié aandag, vertel die klub se bestuurder van sosiale­ media, Liam Bekker, het veral hulle Twitter-profiel aan die klap gehad. Bekker sê hulle reach het in ’n paar uur van sowat 100 tot ’n ongekende 80 000 laat spike. Hy sê hulle vind dit steeds ongelooflik dat een van Europa se vernaamste sokkerklubs hulle – wat so ’n klein klub is – raakgesien het. Bekker sê hy het verlede jaar aan Stars se sosiale media begin werk en toe met Roma kontak gemaak deur die gemeenskap wat hom ondersteun. Lede Hy vertel: “Roma het ’n ruk terug ’n sokker­gemeenskap oor die wêreld heen gestig. “Ons is lede daarvan en dís waar hulle verneem het van die tragedie wat ons kaptein getref het.” Stars se kaptein Thulani Motloung is in November dood in ’n skietongeluk. Stars het die seisoen sedertdien aan Motloung opgedra. Die klub is nou vas­berade om tot die Eerste Liga bevorder te word en ook dít aan sy nagedagtenis op te dra. Stars is tans vierde op die puntelys nadat hulle Yaka United met 2-1 geklop het. Hulle was onoorwonne ná nege wedstryde voordat die huidige voorloper, Sibanye FC, hulle onlangs ore aangesit het. Stars is egter net twee punte agter Sibanye en moet ook nog ’n hele paar wedstryde speel.