GEORGE. – ’n Man is amper deur ’n vermeende dief “opgeskroef” net omdat hy hom vang inbreek het in ’n kar. ’n Plaaslike sokkerspeler, Lorenzo­ Jonas (19), sê hy het Dinsdagmiddag met sy girlfriend in hul straat in Blanco gestaan en chat toe hy sien ’n man breek by ’n bakkie in. Dié ou het Jonas toe in die gesig geslaan en met ’n skroewedraaier gedreig toe hy mense attent maak op sy manewales. Jonas vertel heel trots hy het die verdagte se planne lekker gefnuik. “Dis bad as mense dink hulle kan net inbreek, terwyl ander maar net handjies gevou staan en toekyk,” sê hy vies. Die eienaar van die bakkie, Jonathan Thys (47), sê hy was in sy huis besig en salig onbewus van die inbraakpoging. “Ek’s dankbaar daar’s nog jong mense soos Lorenzo wat bereid is om op te staan teen misdadigers.” ’n Straatkomiteelid, Joseph Meintjies, sê hulle het hul hande hierdie feestyd vol gehad met diewe in hul buurt. Aangemoedig ­“Dis meestal jong laities wat hulle met kattekwaad besig hou. “Hierdie diewe is van sestien tot neëntien jaar oud. “Ons het mense wat hul karre buite parkeer, aangemoedig om dit op ’n plek te parkeer waar hulle ’n ogie daaroor kan hou.”