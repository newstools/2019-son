’N GESTRANDE dolfyn is gister net betyds naby Jeffreysbaai in die Oos-Kaap gered. Die Nasionale Seereddingsinstituut (NSRI) het daarin geslaag om die dolfyn uit die vlak water by die Kabeljous-strand te red nadat dit deur iemand aangemeld is. Craig Lambinon, NSRI-woordvoerder, sê hulle span het vinnig gereageer op die publiek se aanmelding gisteroggend omstreeks 06:00. Hy sê voorts hulle is deur Kouga-menseredders bygestaan. Later het ’n dokter van Bayworld wat in seelewe spesialiseer, die dolfyn geëvalueer en bevind dat die dolfyn in ’n gesonde toestand is. Lambinon het al die lede van die publiek bedank vir hulle betrokkenheid.