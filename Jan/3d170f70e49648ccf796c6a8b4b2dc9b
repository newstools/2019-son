FRANSCHHOEK. – Jy moet nou betaal as jy jou geliefdes se graf wil gaan visit. Karien Bruwer, ’n Paarliet, besoek al die afgelope 20 jaar haar familielede se grafte in die Franschhoek-begraafplaas. Maar nou is die hekke skielik gesluit – en Bruwer is op die oorlogspad. Twee dae voor Krismis het Bruwer (56), haar suster Mariëtte Nortjé (64) en hulle ma, Carine Bruwer (83), die halfuur lange rit van die Paarl na die ou Franschhoek-begraafplaas gemaak. Maar by hulle aankoms was die handvatsels van die begraafplaas se hoofhek met draad toegedraai. Losmaak “ ’n Sekerheidswag het oor die pad gekom van die Hugenote-gedenkmuseum se kiosk­ af en die draad kom losmaak,” sê Bruwer. Sy sê hy kon nie verduidelik waarom die hek nou skielik gesluit is nie. Hy het gesê hulle moet by die museum se kiosk gaan uitvind. “Ons het besluit om eers klaar te maak by die begraafplaas en het ingery na die ingang, waar nog ’n hek heel aan die regterkant ook gesluit was, maar met ’n slot,” sê sy. “Ons ry gewoonlik by daai hek in, maar moes die klein instaphekkie gebruik. Dit was nie ideaal nie omdat my ma met ’n kierie stap. Dit is ’n groot ongerief vir haar,” sê sy. Nortjé voeg by: “Ons het nie geweet die hekke sou gesluit wees nie. Ons is nooit ingelig oor enige veranderinge by die begraafplaas nie. Ons wil weet wie dié besluit geneem het,” vra sy. Nortjé het later van die huis af die kiosk gebel om navraag te doen oor die geslote hekke. “Toe ek vra waarom die hek gesluit is, toe sê ’n dametjie wat daar werk ons moet betaal om in te gaan. Ek was verbaas, want in al die jare het ons nog nooit so iets oorgekom nie. Dit maak nie sin nie,” sê sy. Bruwer sê sy kan nie glo daar word van mense verwag om nou te betaal vir toegang tot die begraafplaas nie. “Ek meen, mense betaal klaar vir die grafte. So, hoe nou? Dan dit moet oop wees vir die publiek! Daar is geen teken aan die hek wat sê ’n mens moet betaal om die begraafplaas te besoek nie. “Net dat mense moet betaal om die museum te besoek,” sê sy. By Son se besoek aan die begraafplaas was die hoofhek ook met ’n slot gesluit en verskeie tekens oor kaartjies is op die hek geplak. Kantoor Daar is egter niks wat vir mense aandui waar hulle die sleutel vir die slot kan kry nie. En ook nie hoe anders ’n mens by die begraafplaas kan inkom nie. ’n Personeellid by die kiosk het gesê mense wat die sleutel wil hê, kan dit by die kantoor kry. Geen rede is gegee waarom die hek gesluit is nie. Son het die Stellenbosch-munisipaliteit genader vir kommentaar oor die geslote hekke, maar is aangeraai om die museum self te bel omdat die museum se mense die hekke sluit. Toe Son Vrydag die mu­seum se bestuurskantoor gebel het, was nie die bestuurder of enige van die ander senior personeellede beskikbaar nie.