VANJAAR se Australiese Ope Tennistoernooi het glad nie sonder sy eie dosis drama weg van die baan begin nie. Die eerste Grand Slam van die tennis-seisoen het vandag in Melbourne begin. Die Sydney Morning Herald berig dat spelers in die manstoernooie van professionele tennis die kop van Chris Kermode eis. Kermode is die uitvoerende hoof van mans­tennis se beheerliggaam, die Asso­ciation of Tennis Professionals (ATP). Die rede vir ’n drastiese verandering is omdat sekere spelers dink hulle word te min betaal om aan Grand Slams deel te neem. Maar Kermode werk glo aan ’n plan om sy job te red. Luidens ’n Twitter-boodskap deur die Australiese afrigter Darren Cahill gaan daar verhogings in prysgeld kom, dIe spelers gaan ’n beter aftreeplan kry en nuwe toernooie gaan tot die seisoenrooster toegevoeg word. “Ek sal regtig verbaas wees as Chris Kermode verwyder word. Die ATP het stabiliteit nodig,” het Cahill geskryf. Volgens die Australiese koerant het die manspelers op hul jaarlikse vergadering in Melbourne besluit dit is tyd vir ’n nuwe ATP-baas om oor te neem. Novak Djokovic, die wêreld se voorste manspeler en president van die spelersraad, het glo die koor gelei om Kermode in die pad te steek. Djokovic wou egter nie bevestig dat hy die groot dryfkrag agter die poging is om van Kermode ontslae te raak nie. “ ’n Besluit is geneem oor die president,” het Djokovic gesê. “Of daar hernuwing gaan wees of nie, ’n besluit sal geneem word.” Roger Federer, 20-malige Grand Slam-wenner, het wel aangedui dat groot veranderinge gaan kom. “Daar lê beslis baie interessante tye voor vir ons sport, maar ek sien dit as ’n goeie tydperk wat voorlê. Dit gaan beslis interessant wees om te sien wat gaan gebeur,” het Federer gesê. Die ATP-raad moet aan die einde van die Australiese Ope die organisasie se leierskorps kies. Gestem As Kermode die deur gewys sou word, is die moontlikheid sterk dat Craig Tiley as die nuwe grootbaas aangestel kan word. Tiley is tans die grootbaas van Tennis Australië en die Australiese Ope. Daar is egter spelers wat teen die vervanging van Kermode gestem het. Hulle is die Australiër Nick Kyrgios en Stan Wawrinka van Switserland. – Sportredaksie