AGTER die wolke skyn tog die son. En daarvoor is die musikant Ruben Davids van Macassar dankbaar vir God se genade. Davids hou op 11 Mei ’n konsert, Dankbare Terugblik 2, by die Sekondêre Skool Macassar. “Met die konsert wil ons bymekaar kom en dankie sê aan die Here vir ál sy goedheid, getrouheid en omdat Hy ons deurgedra het. “Ek het nog die voorreg om elke oggend wakker te word en weer ’n verskil in mense se lewe te maak.” Anker “By die vertoning sal Elsimio Smith, beter bekend as ‘Dummie’ en heelpad van die Oos-Kaap, asook Danwin Booysen, optree. En hulle gaan op hulle spesiale manier ons seën met hul sang­talent.” Davids voeg by in moeilike tye is die Woord van die Here sy anker. Hy vertel lof en aanbidding gee hom krag om aan te gaan. Die gospelkunstenaars wat Davids inspireer, is Remalia Esau en Jonathan Rubain. Davids verduidelik: “Al gaan jy deur swaar tye, hou moed, want dit bou jou karakter en maak jou ’n beter persoon.” Karen Adams, Marc Kali, Jayson Sheldon, Johnny Davids, Zayo Griffiths en Davids Jantjies gaan die gaskunstenaars wees. Die vertoning sal 18:00 begin en die kaartjies kos R50.