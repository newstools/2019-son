WITS, die huidige voorloper op die PSL-punteleer, het sy klub vir aanstaande seisoen met twee Ajax Cape Town-spelers versterk. Die klub het ooreen­gekom om Brandon Petersen en Prince Nxumalo by sy groep vir die 2019-’20-seisoen te voeg. Hulle sluit op 1 Julie by Wits aan. Terwyl Petersen en Nxumalo in hul laaste ses maande van hul onderskeie kontrakte met Ajax is, het Wits daarin geslaag om ’n gratis oorplasing te bewerkstellig. Beginspan Die klub het nuus oor die oorplasing op Twitter bevestig. Die 24-jarige Petersen was Ajax CT se beste doelwagter­ en het die seisoen reeds 12 keer in die beginspan in die NFD-kompetisie begin. Nxumalo (28) is self ’n gereelde speler vir die Kaapse span en het in sy 13 wedstryde een doel aangeteken. – Sport24