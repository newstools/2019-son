AS JY onwettige dinge wil aanvang, moet jy ten minste sorg dat jou transport gelisensieerd is. Dít is die les wat ’n man Vrydag op die harde manier geleer het toe verkeersbeamptes die lisensieskyfie van sy trailer wou check en toe afgekom het op ’n groot besending Mandrax. Die man (33) het Vrydagoggend op die N7-snelweg naby Klawer gereis toe verkeersbeamptes hom aftrek, berig News24. Volgens die Wes-Kaapse verkeershoof, Kenny Africa, is die man gearresteer omdat hy ’n vervalste lisensieskyf vir sy sleepwa gehad het. Die ou is toe na die naaste polisie­stasie geneem. Maar dis toe by die Klawer-polisiestasie waar dinge lelik uitgedraai het vir die ou. Sers. Noloyiso Rwexana, polisiewoordvoerder, sê local cops het die man se besonderhede toe nagegaan en agtergekom hy is ’n aktiewe verdagte in verskeie misdade. Versteek “Die polisiebeamptes het toe besluit om die voertuig – ’n VW-afleweringswa – te deursoek. “Lede van die polisie se honde-eenheid het deelgeneem aan die soektog. Dis toe dat hulle afkom op 111 000 Mandrax-tablette wat onder die voertuig versteek was,” sê Rwexana. Sy sê die straatwaarde van dié Mandrax-vonds word op R5,5 miljoen geskat. Die man gaan na verwagting môre in die hof verskyn op aanklagte van bedrog en die handel in dwelms, voeg Rwexana by. Daar is ook op die voertuig beslag gelê waarin die drugs vervoer was. Die straatwaarde van dié tik-vonds word op R327 000 beraam. Sers. Majola Nkohli, polisiewoordvoerder, sê die cops het ’n wenk ontvang oor ’n blou Toyota Corolla Quest en daar word vermoed dié kar is gebruik om die dwelms via St. Francisstraat tot in Jeffreysbaai te smokkel.