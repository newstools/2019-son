TWEE fake cops moes gister hof loop. Ismail Williams en Manuel Williams is gou-gou in hul manne-in-blou tracks gestop. Die Williams-duo is vroeër dié week gearresteer toe regte cops hulle opgemerk en gekonfronteer het. Die twee het gister in die Kaapstad-landdroshof verskyn op klagte dat hulle hulle as cops voorgedoen het en van die onwettige besit van vuurwapens en ammunisie. Christine Kizirian, staatsaanklaer, sê die twee verdagtes het hul polisie-uniforms met tekkies afgerond. Die twee het dit by hul verskyning duidelik gemaak dat hulle albei privaat lawyers wil aanstel. Hulle het aangedui dié legal­ eagles sal reg wees by hulle volgende verskyning. Kizirian het aan die hof genoem die verdagtes het albei verskeie vorige veroordelings. Dit sluit fun en games­ in soos diefstal, dwelms en die besit van vuurwapens en ammunisie. Die twee vermeende 26’s-bendelede van Lavender Hill is Maandag 03:30 in Loop­straat in die Kaapse middestad gevang. Lt.kol. Andrè Traut, ’n polisiewoordvoerder, sê daar was cops op patrollie in Langstraat wie se aandag getrek is deur die twee tekkiedraers in blou wat in ’n VW Golf gesit het. Die mans is genader en ondervra. Die feit dat die een nogal die hemp van ’n vrou­like cop se uniform aangehad het, het verder agterdog gewek, sê lt.kol. Traut. Die verdagtes is deursoek en ’n ongelisensieerde 9 mm-vuurwapen en ag patrone is in hul besit gevind. Traut sê om alles te kroon, was die kar se nommerplate net so fake soos die “cops” binne-in. Hy sê die polisie ondersoek nou of die kar gesteel is. Geprys Die verdagtes sal op 11 Februarie weer hof loop. Lt.genl. Khombinkosi Jula, Wes-Kaapse provinsiale kommissaris, het die regte polisielede geprys vir hul goeie werk en omdat hulle bes moontlik ’n misdaad voorkom het wat die twee vals polisiebeamptes wou pleeg.