’N BRAND wat sedert Nuwejaar in die Overstrandgebied woed, het ’n vrou se lewe geëis en talle ander mense beseer gelaat. ’n Brandweerwa het ook in die slag gebly. Gister om 15:00 het die brand steeds voortgewoed. Gelukkig was geen eiendom in die gedrang nie. Lester Smith, brandweerhoof van die Overstrand-munisipaliteit, sê die brand het net ná middernag naby Mooi Uitsig in Bettysbaai begin. “Kort voor dit het inwoners ’n flare in die lug gesien voordat dit in die berge naby die woonbuurt beland het. “Die flare is blykbaar saam met fireworks in die lug geskiet,” meen Smith Versprei “By ons en Cape Nature Reserve se aankoms was die brand redelik hoog in die berg. Daar was toe nog geen huise in die gedrang nie.” Die brand het egter vinnig versprei. Op Nuwejaars­oggend het die plaaslike branddiens nóg hulp ingeroep. “Later die middag het dit begin reën en is die vuur so ’n bietjie onder beheer gebring. Woensdagoggend het die brand na die Mooi Uitsig-gebied versprei. “Mense is toe gevra om hulle huise te verlaat. “Ons kon ál die mense veilig in ’n saal in Bettysbaai huisves totdat hul eiendomme nie meer in die gedrang was nie.” Die Overberg-distriksmunisipaliteit en die Stad Kaapstad het toe ook hul brandweerdienste beskikbaar gestel. Verskeie ander vrywillige brandbestrydersorganisasies, waaronder Working With Fire, Volunteer Wildfire Services­ en Overberg Wildfire Services, het ook uitgereik. Gisteroggend vroeg is die brand deur ’n stormsterk wind na Pringlebaai versprei. Drie huise het in die slag gebly én ’n brandweerwa het uitgebrand. Mense is toe verskuif. In die ontruiming is ’n vrou dood aangetref. Die oorsaak van haar dood is nog nie bekend nie. “Nog ’n vrou het haar enkel beseer toe sy van die patio van haar huis gespring het. ’n Baba is ook vir rookinaseming behandel.” Nóg ’n man van die gebied het sy ribbekas gebreek toe hy tussen sy bakkie en garage­-muur beland het. Smith sê hulle het toe twee helikopters ingekry wat die twee lyne vure wat die dorp bedreig het, afgekeer het. “Dit vlam nog en die brand is nog nie onder beheer nie, maar ons het darem g’n eiendomme in die gedrang nie.” Kapt. FC van Wyk, ’n polisiewoordvoerder, het bevestig dat ’n 59-jarige vrou dood is. Hy sê ’n man (34), wat vermoedelik die flare afgevuur het, is gearresteer. “Hy sal Maandag in die hof in Caledon verskyn op ’n klag wat verband hou met die oortreding van die Na­sionale Omgewingsbestuurswet.”