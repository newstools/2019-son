RAFAEL Nadal het deurgedring na die eindstryd van die Australiese Ope Tennistoernooi in Melbourne. Dit is die vyfde keer dat die 32-jarige Spanjaard die final van die toernooi gehaal het. Hy kom Sondag te staan teen die wenner van die halfeindstryd tussen Novak Djokovic en Lucas Pouille. Oorrompel Die tweede halfeindstryd word vandag gespeel. Nadal was in ’n verwoestende bui en het net 1 uur en 46 minute nodig gehad om met die 14de gekeurde Stefanos Tsitsipas van Griekeland klaar te speel. Nadal het die 20-jarige Griek met 6-2, 6-4 en 6-0 oorrompel. “Dit was ’n baie goeie wedstryd,” het Nadal gesê “Dit is vanjaar ook ’n goeie toernooi. “Ek het elke dag net beter en beter gespeel. “Hopelik kan ek in die final selfs beter speel.” Al het hy reeds in vyf eindstryde van dié toernooi gespeel, was hy net een keer aan die wenkant. Dit was in 2009. Serwië se Djokovic kan ook vir ’n stukkie geskiedenis sorg as hy die eindstryd haal. Hy het dié toernooi al ses keer gewen. Dit is Nadal se eerste toernooi ná ’n rits beserings. Sy laaste toernooi voor die toernooi Doer Onder was die Amerikaanse Ope. Drie van Nadal se teenstanders op pad na die eindstryd is jonger as 21. “Dit is maar altyd ’n groot uitdaging om teen die jongelinge te speel. “Hulle is jonk en is ’n nuwe generasie wat reeds hier veg vir die belangrikste dinge,” het Nadal­ gesê. Tsitsipas is die hoogste gekeurde speler teen wie Nadal in die toernooi in Melbourne gespeel het. – Sport24