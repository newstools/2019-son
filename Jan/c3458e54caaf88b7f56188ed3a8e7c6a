DIE Wes-Kaapse hoof van die speurders, genl.maj. Jeremy Vearey, is in die sop. Dit kom nadat die provinsiale minister van gemeenskaps­veiligheid, Alan Winde, hom aangekla het by die nasionale minister van polisie, Bheki Cele, en die hoof van die on­afhanklike polisieondersoek­direktoraat, Robert McBride. Die klag hou verband met beweringe dat Vearey gelieg het in ’n poging om ’n joernalis van ’n Sondagkoerant te intimideer. Vearey het die betrokke verslaggewer daarvan beskuldig dat hy die hoof van die bende-eenheid, lt.kol. Charl Kinnear, mislei. Vearey het die joernalis by die persombudsman daarvan aangekla dat hy ’n afskrif van ’n beëdigde verklaring deur Kinnear gekry het deur vir Kinnear te sê Veary het gesê hy moet dit vir hom gee. In die verklaring vra Kinnear ’n dringende ondersoek moet begin word teen lede van misdaadintelligensie wat glo staatseiendom en hulpbronne misbruik. Opname In sy klag by die ombudsman het Vearey beweer hy het nooit vir die joernalis só iets gesê nie. ’n Opname van die telefo­niese gesprek dui egter daarop dat Vearey wel so gesê het. Hy het intussen die klag by die ombudsman onttrek. Winde meen dit is ’n bewys dat Vearey gelieg het. Son het ’n afskrif van Winde se brief aan Cele en McBride gesien. In die brief skryf Winde: “Hierdie soort gedrag van ’n senior lid van die polisie is heeltemal onaanvaarbaar. “As bewys word dit is die waarheid, moet Vearey die eerbare ding doen deur uit sy pos te klim, want hy het die SAPD se naam deur die modder gesleep.” Volgens Winde moet Vearey geskors word hangende die ondersoek teen hom. Vearey se selfoon was gister af toe Son hom om kommentaar bel. Hy het ook nie sy kantoor­telefoon geantwoord nie. ’n Woordvoerder van Cele, Reneilwe Serero, het bevestig die departement het Winde se brief ontvang.