MENSE rol tyres nader om ’n versperring in die pad op te rig. En dan volg swart rookwolke en daarna groot oranje vlamme wat aan die tyres vreet. Dís die gesig wat Son gisteroggend in Blackheath begroet het op die voorstoep van ’n bouprojek vir ’n nuwe laerskool. Inwoners hier is moerig en soek antwoorde oor jobs by die skoolbouprojek. Inwoners beweer beloftes van werkskepping is gemaak voordat bouwerk aan die nuwe primêre skool in Blackheath begin het. Volgens hulle was die projek veronderstel om werkgeleenthede te skep vir werk­loses en local besighede. Inwoners beweer dit het toe nooit gebeur nie en nou soek hulle antwoorde. Die bouprojek het verlede jaar begin. Ooreenkoms Betogers het gister gesê hulle wag steeds vir antwoorde omdat so min mense in dié woongebied jobs gekry het. Volgens Denver Hendricks, ’n inwoner van Blackheath, sou 80% van die werkers by die projek uit die gemeenskap gekom het. Hendricks het gesê hy het die ooreenkoms waarin dit genoem word, in sy besit, maar verduidelik minder as 10% van die werkers is local. “Ons wil net hê die mense in die gemeenskap moet baat vind by die projek, soos daar belowe is. “Ons wil ook die plaaslike arbeidsbegroting sien om te kyk waarnatoe die fondse gaan.” Vincent Windvogel, ’n timmerman­ wat as ’n subkontrakteur aangestel is, moan­ ook saam. “Ek werk net drie dae, waarna ek twee weke by die huis is voordat ek weer drie dae werk kry.” Dié inwoner is ontsteld omdat hy boonop twee werkers met die min geld moet betaal. Hendricks het gesê: “Ons gaan nêrens tensy ons antwoorde het nie.” Terugvoer Hulle het sedert Maandag oor die issue in Vineyards-rylaan betoog. Die betogers het gesê hulle het sedert November ’n hele paar vergaderings met die departement van arbeid en H&I-boukontrakteurs gehou, maar het nie terugvoer gekry nie. Die bouery het op die oog af al ver gevorder. Pat Exley, die projekbestuurder van H&I, wou nie op die aangeleentheid kommentaar lewer nie. Exley het egter gesê dis omdat hulle slegs werk­nemers is en die departement van arbeid antwoorde hierop moet gee. Son het navraag oor die kwessie gedoen, spesifiek oor werkgeleenthede vir die inwoners. Teen druktyd het die departement nog glad nie ge­reageer nie.