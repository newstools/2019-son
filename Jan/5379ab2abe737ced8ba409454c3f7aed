ROSKO Specman kan nie wag om rugbyliefhebbers te wys hy is meer as net ’n sewesrugbyspeler nie. Die voormalige Blitsbok gaan vanjaar in Superrugby vir die Bulls uitdraf. Dis ’n jare lange droom vir dié rugbyspeler van Grahamstad. Specman het aan Netwerk24 gesê: “Dit was nie ’n moeilike besluit om Bulls toe te kom nie. Begeerte “Ek het al voorheen vir die Pumas en Cheetahs gewys ek kan my ding doen in vyftienmanrugby.” Specman het vertel hy het in 2014 besluit om die Pumas te los om sewesrugby vir die Blitsbokke te gaan speel sodat hy aan sy vaardighede kan skaaf. Maar in sy agterkop was daar altyd die begeerte om vir een van Suid-Afrika se Superrugbyspanne te speel. Specman wil deur harde werk die Bulls se afrigters oortuig hy verdien speelkans in die beginspan. “Ek gaan my plek moet verdien, maar ek is oor­gehaal om dit te vermag,” het hy gesê.