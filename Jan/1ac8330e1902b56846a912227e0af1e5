ROBERTSON. – Skole in die Langebergstreek hou tans hul kleuratletiek­byeenkomste. Gister het plaasskole ook hul interskoolatletiekbyeenkoms gehou. Nagenoeg 13 plaasskooltjies vanuit die Vallei het kom deelneem. Reeds vanaf 07:00 het die eerste groep leerders by hul wegspringplekke gereed gestaan. Die kwik het tot 34°C gestyg terwyl die leerders meegeding het. Superster Samuel May (10) het in die 100 m-naelloop uitgeblink en wil baie graag sy persoonlike rekord van 17.9 sekondes oortref. Sy droom is om eendag soos Wayde van Niekerk ’n superster te wees. Clare Jacobs (6) het vir die heel eerste keer aan die 50 m-naelloop deelgeneem. Al het sy laaste gekom, is sy nogtans bly sy kon haar allereerste atletiek­byeenkoms bywoon. Ook die atletiekbyeenkoms van die Laerskool Robertson het baie goed verloop. Al het die silwer span gewen, het die blou span se dirigente die skare met hul vertoning aan hul voete gehad.