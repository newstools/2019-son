CELEBS raak mos maar altyd enige snert kwyt, maar dié keer was Ariana Grande se kommentaar nogal snaaks. Ek lees op TMZ die pop-sangeressie aanvaar in 2019 die single life – en as dit van haar afhang, gaan sy die res van haar lewe single bly. Die sangeres het op ’n artikel gereageer waarin bespiegel is oor wie sy op die oomblik sien. Sy twiet toe terug dat hulle háár asseblief ook moet laat weet wie sy nogal ewe date. En toe volg sy die twiet op met: “Spoiler vir die res van die jaar en waarskynlik my lewe: Dis niemand.” Bygesê, in die love department het Ariana ’n rowwe 2018 gehad. Sy het haar verlowing aan die SNL-ster en professionele doffel Pete Davidson afgestel. Voor dit is haar eks Mac Miller dood toe hy ’n hele spul verskillende dwelms gelyk gevat het. Sy het toe in November die single “Thank U, Next” uitgereik waarin sy al haar ekse op ’n streep bedank vir wat hulle haar geleer het. Ag, shame, sy is seker nou moeg geleer, nè?