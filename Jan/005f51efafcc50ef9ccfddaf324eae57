DIE Oostelike Provinsie Rugbyunie (OPRU) het klaarblyklik nie genoeg geld om klubrugby vanjaar te befonds nie. Daarom het die beleerde unie dit goedgedink om sy kroeg te heropen as deel van fondsinsameling. Dis geen geheim nie dat die OPRU sukkel om ’n borgskap te bekom. Dit was selfs in die tydperk van Cheeky Watson se presidentskap die geval. Klubrugby is ook tans die unie se hoofbron as dit kom by die werwing van spelers vir provinsiale kompetisies. Dit behoort egter later vanjaar te verander. Daar is onlangs berig dat ’n private konsortium die Southern Kings franchise gekoop het, met die OPRU wat die minderheidsaandeelhouer van die Kings sal word. Die Kings is vir R45 miljoen aan die konsortium verkoop. Die Suid-Afrikaanse Rugbyunie, wat sedert 2016 in beheer van die South­ern Kings is, moet nog ’n amptelike aankondiging doen oor die verkoop van die franchise. Die fyner detail oor hoe die konsortium die OPRU dan sal befonds, moet nog uitgepluis word. Daar word verneem dat die OPRU ook op sy eie poog om borgskappe vir sy provinsiale spanne te bekom. Die unie het tans geen gekontrakteerde spelers op sy boeke nie, met spelers wat soms by die Kings geleen moet word om die OP se seniorspan te versterk. Tot op hede het dié ooreenkoms nie te goed vir die OP-span gewerk nie. Laas jaar het die seniorspan net een wedstryd gewen. Die afrigter, Ryan Felix, moes naweek ná naweek ’n span uit klub­spelers saamstel. Felix weet ook nie of hy nog ’n werk by die OPRU gaan hê nie. Dis ondanks die feit dat hy tans sonder betaling ’n voorseisoense oefenkamp met beskikbare spelers hou. DIe OP-span se eerste verpligting van die seisoen is deelname aan die SuperSport Challenge-toernooi. Teenstand Die OPRU gaan egter eers aan die einde van die maand aansoeke vir afrigtersposte aanvaar. Dit beteken dat Felix weer vir sy pos moet aansoek doen. Hy kan egter sterk teenstand verwag van breiers soos David Maidza, wat tans werk soek. Maidza het die Nelson Mandela-Universiteit laas jaar afgerig.