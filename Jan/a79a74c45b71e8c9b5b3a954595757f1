IN SY dae was Charles Freddy McWallis nie net ’n body builder van formaat nie, maar ook ’n sanger wat die wêreldverhoë met sy talent bestyg het. Oom Charlie (84) woon in Scotts­ville in Kraaifontein. Sy oë blink wanneer hy vertel van die jare toe sy sukses deur apartheid gepootjie is. Tog is daar nie ’n bitterheid in hom te bespeur nie. Nie eens ’n greintjie nie. Dié oom met die steeds vlymskerp verstand was ready to go en het al wat foto is netjies uitgepak toe Son op Sondag ’n draai by sy huis in Titusstraat gaan maak het. “Ek was ’n professional singer in die Coloured Jazz and Variety Show in die laat 50’s en daardie jare het ons sommer met die trein gaan toer in die destydse Rhodesië (nou Zimbabwe). “Die plan was om shows tot in Kaïro te gaan hou, maar toe raak ons finansies op, en ons moes uit die land gedeporteer word.” Oom Charles sê dit het hom ’n maand gevat om deur shows genoeg geld bymekaar te skraap om weer huis toe te kom. Hy was ook een van die min “coloureds” wat in die apartheids­jare saam met ’n wit vrou opgetree het in die city hall. “Ek was ’n entertainer wat alles gesing het – van jazz, blues tot classic. “In 1995 het ek die legendariese jazz singer Joe Williams by een van sy shows in Kanada ontmoet. “Joe wou hê ek moes mense in Hollywood gaan sien, maar die geleentheid was my net nooit beskore nie. “En dan het ek ook memories van my deelname aan Amnestie se Free Mandela-konserte, waar ek ’n jaar voor Madiba se vrylating ook my deel probeer doen het om ’n einde aan apartheid te maak.” Oom Charles sê iets wat hom ook nooit beskore was nie, was sy LP met die liedjie “With­out you, Dear”,­ wat hy aan sy oorle’ vrou opgedra het, wat nooit op radio gespeel is nie. “Maar ek het darem ander memories wat my altyd sal bybly,” het oom Charles bygevoeg.