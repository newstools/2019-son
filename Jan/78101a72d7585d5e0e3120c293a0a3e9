’N MENS kán ordentlik wees, al is jy arm. Dis ’n ou sêding, en ’n boodskap van die uitvoerende burgemeester van Kaapstad, Dan Plato, aan die publiek. Dis nadat raadslid Franchesca Walker Saterdag ’n skoonmaak­operasie in haar wyk in Elsies­rivier uitgevoer het. Walker het die inisiatief geneem nadat sowat 20 dumping hot spots in die Leonsdale-gebied uitgesonder is. Plato se hy het verskeie wyke in die feestyd besoek en een ding wat hom opgeval het, was hoe vuil dele daarvan was. Hy sê: “Ons woonbuurte is vuil, want inwoners dump oral. “Ons beoog om inwoners se mindset te verander deur skoonmaakoperasies te reël.” Plato sê die inwoners besef nie hoe belangrik dit is dat hulle om­gewing skoon moet wees nie. “Ons moet in­woners laat besef hoe belangrik­ higiëne is,” sê hy. “Ons kan baie doen om ons gebiede skoon te maak en skoon te hou – dis nie net die regering se verantwoordelikheid nie. “Raadslid Walker het die inisiatief geneem, en ek wil graag hê dat dit ook in ander woonbuurte gedoen moet word. “Ek vra inwoners om verantwoordelikheid te neem en dat hulle saamwerk om hulle woonbuurte op te ruim.” Voorbeeld Walker sê die operasie sou nie moontlik gewees het sonder die 100 inwoners van haar wyk nie. Sy sê: “Dit wys net vir my daar ís inwoners wat ’n skoon woonbuurt wil hê. “Hulle is ook ’n voorbeeld vir die ander inwoners, veral vir jong kinders. Dit leer hulle om hulle omgewing te waardeer.” Walker sê die gemors het nie net alledaagse huis­houdelike items ingesluit nie, maar ook banke, matrasse, nappies, boumateriaal – selfs ’n hond se karkas. Sy kan nie verstaan hoekom die inwoners dump nie, want die gebied se vullis word drie keer per week verwyder, Die 100 inwoners wat help skoonmaak het, sê Walker, het met verskeie departemente van die Stad Kaapstad gewerk. Sy sê: “Dit was wel ’n groot operasie en sal tot Maandag (vandag) aanhou, totdat ons ál die dumping spots opgeruim het. “Ek is dankbaar teenoor almal wat kom help het, en ek vra: Kom ons hou so aan.”