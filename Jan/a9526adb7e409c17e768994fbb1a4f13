WUPPERTHAL. – Dit het aan die einde van 2018 omtrent gevoel asof die einde van dae vir hulle aangebreek het. Laas Sondag is ’n dag wat menige Wupperthaller nie gou sal vergeet nie. Dit was op dié dag omstreeks 17:00 dat ’n inferno met verterende vuurtonge aan dié klein Morawiese gemeenskappie begin lek het. Hier is meer gebid as deur enige besoeker wat al die angswekkende grondpad na hulle sendingdorpie moes aandurf. Altesaam 53 huise is in die proses deur die brand in puin gelê. Ook die plaaslike skoolkoshuis is nie deur die vlamme gespaar nie. Wonderbaarlik het die historiese Morawiese kerk die gevaarlike vlamme vrygespring. Die 82-jarige antie Myna Wynand bly al haar hele lank in Wupperthal en sê sy het nog nooit soveel angs in haar ganse lewe ervaar nie. “Ek het alles verloor, want my huis het tot op die grond afgebrand. “Tot my heel laaste paar sentjies het nie die vlamme vrygespring nie. Ek wou nog terughardloop om my geld uit die brandende huis te gaan haal, maar toe sê my seun: ‘Mammie, dis te gevaarlik.’ “Maar soos wat ek nou hier staan met niks behalwe hierdie klere aan my liggaam nie, so het baie mense se hande en harte oopgegaan vir ons. Bome “Ek vertrou dat die Here sal sorg dat wat ons in die brand verloor het, dubbeld aan ons teruggegee sal word.” Frank McKenzie (67) kyk stil onder die brandende bome­ waar die bulldozers opruimingswerk doen. “Hier was chaos soos min. Mense het paniekerig rondgehardloop toe die vlamme kom en geskreeu na familielede. “Daar is probeer om die huise se dakke nat te maak, maar dit het nie gehelp nie. “Dis in tye soos dié dat ’n mens kan sien hoe magteloos die mens teen die natuur is.” Thomas Mynard het ook alles verloor in die huis wat hy en sy gesig 23 jaar lank bewoon het. “Dit was skrikwekkend om te sien dat wat ons oor die jare opgebou het, binne ’n uur verwoes is. En toe alles klaar verwoes was, het die wind eers gaan lê. “Daar wag baie werk om ons gemeenskap te herstel. Ons gaan maar wag en sien hoe dinge gaan uitwerk.” Die polisie ondersoek in dié stadium die moontlikheid dat die brand kwaadwillig gestig is. Hieroor sê Mynard: “Hier loop tans stories rond dat die brand begin het toe ’n seun vuur gemaak het om bye te verjaag vir hulle heuning. “Selfs al is hierdie stories waar, glo ek nie die seuns het die brand opsetlik begin nie.” Die Wes-Kaapse onderwysdepartement se Bronagh Hammond het aangedui dat, hoewel die plaaslike koshuis in die brand verwoes is, dit nie die onderrig sal vertraag wanneer die skole volgende week vir 2019 se akademiese jaar heropen nie.