SKRUMMIES is dalk nie die grootste ouens op die rugbyveld nie, maar ’n mens kan verwag dat die Southern Kings en Cheetahs s’n môre-aand ’n groot wedstryd sal hê. Die Kings pak die Cheetahs dan in die Madibaz-stadion. Dié twee spanne het van Suid-Afrika se beste skrumskakels. Sarel Pretorius vir die Kings en Rudy Paige vir die Cheetahs is twee van die land se mees ervare skrumskakels. Die 34-jarige Pretorius was hoeka ook al ’n Cheetah en die 29-jarige Paige ’n Bull. Hulle ken mekaar sedert die dae dat hulle vir daardie spanne gespeel het, en het ’n wedersydse agting vir mekaar se spel ontwikkel. Pretorius se rugbyloopbaan tot dusver strek oor 12 jaar. In daardie tyd het hy sowat 80 Super­rugby-wedstryde vir die Cheetahs gespeel, 14 vir die Waratahs van Australië en meer as 70 Pro14-wedstryde vir die Dragons van Newport in Wallis. Bevoorreg Hy het twee weke gelede die eerste keer vir die Kings uitgedraf. Dit was teen Edinburgh in die span se openingswedstryd van die nuwe jaar. Die voormalige speler van die Barbarians en Emerging Springboks sê hy ag homself bevoorreg dat hy ’n bydrae tot die spel kan maak. “Rudy het homself bewys as een van die beste skrumskakels in die land,” sê Pretorius. “Ek het ’n paar keer teen hom gespeel, en ek kan getuig daarvan dat hy een van my taaiste teen­standers is.” Pretorius voorsien dat dieselfde taai Paige nou die Cheetah-oond sal voer, die agterlyn sal wegstuur of ... almal ’n kaart sal skiet en self wegbreek. Hy sê: “Ek is oortuig daarvan dat hy weer op sy beste sal wees en enige van ons skrumskakels strawwe mededinging sal bied.” Paige het die Bulls in byna 50 Super­rugby-wedstryde verteenwoordig, in 2009 SA o. 20 gespeel en het 13 keer vir die Bokke uitgedraf. Paige is ewe vrygewig met lof vir sy Baaise opponent. Hy sê: “Die skrumskakels in dié kompetisie is ongelooflik goed. Elkeen het sy sterk punte. “Dit beteken dat ’n ou op sy beste moet wees wanneer hy ’n kans kry om te speel. “Sarel is ’n baie goeie, ervare speler. Hy is die soort ou wat jou 80 minute lank besig hou.”