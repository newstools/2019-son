HAAI, Sonlanders! Vandag plaas ons ’n kortverhaal uit die pen van NICOLETTE FOULDIEN. Sy noem dit Vryheid. Lekker lees! GEWETE is ’n bliksem! Dit besef ek ná die soveelste omdraai. My bene is verstrengel tussen die beddegoed. Dit is bedompig. Die donderweer rammel in die verte. Weerligstrale verlig die kamer met tussenposes. Die wekker wys dis net ná middernag. Ek sug diep en kom orent. Staar na Don se leë plek langs my. Ek mis hom. My binneste is leeg soos sy plek langs my. Ek swaai my bene van die bed af. Loop kaalvoet tot by die venster. Trek die gordyne weg. Die wêreld daarbuite weerspieël my gevoelens. Donker, broeiend. ’n Volmaan verskyn en verdwyn agter die wolke. ’n Donderstorm is op pad. Ek skrik vir die skielike geluid agter my. My foon vibreer op die bedkassie. Ek voel half verlig. Darem nog iemand wat op hierdie ongoddelike uur van die nag wakker is. Dalk is dit hy. Die naam op die skerm laat my maag ruk. ’n Paar sekondes lank twyfel ek of ek moet antwoord. ’n Ligstraal klief die lug en word gevolg deur ’n harde knal. Dit skok my tot my sinne. Ek druk die groen knoppie. “Romy! Hallo? Romy is jy daar?” Hy klink desperaat. “Ja? My magtig, Rick, dis middernag! Is jy mal om ...” “Romy, ek weet. Asseblief, luister net! Ek is so jammer ...” Ek sug. Dis blerrie laat in die nag en die man is weer op een van sy guilt trips. “Rick, ons kan môre gesels. Ek het nie nou die krag om ...” “Romy, nee! Asseblief, moenie aflui nie. Dis Don!” Ek word yskoud. “Don? Wat van hom? Wat is fout, Rick?” “Ek weet nie! Hy lê hier. Dit lyk asof hy ...” “Wat! Hoe bedoel jy? Is Don by jou? Wat maak hy daar!?” Ek voel hoe die paniek in my opstoot. “Asseblief, Romy. Ek het nie bedoel ... jy moet my glo. Help my, asseblief?” Ek hoor die snik in sy stem. “Waar is julle, Rick?” Ek probeer kalm bly. Eintlik wil ek gil en skree. “In die Park Hotel. Kamer 13. Sal jy kom? Asseblief, Romy. “Ek weet nie wat om te doen nie. Hy lê net hier; hy beweeg nie ...” Sy stem smeek. “Goed. Ek is nou daar.” Ek gryp my japon en karsleutel. Hardloop kaalvoet na buite. ’n Warm warrelwind ruk en pluk aan my hare en klere. Die weer grom harder. My keel voel dik van vrees. Ek kan Don nie verloor nie! Ek bewe soos ’n riet en sukkel om die motor aan die gang te kry. Wat het Don by Rick gaan soek? Het hulle baklei? Dis ondenkbaar. Don is nie die bakleierige tipe nie. Wanneer gaan dié toutrekkery einde kry? Ek is moeg van in die middel wees. Moeg van skerm en baklei en keer dat twee mense se haat vir mekaar almal vernietig. Kan ’n buite-egtelike verhouding ná soveel jare nog soveel skade doen? Die dorp se hoofstraat is stil. ’n Weerligstraal verlig die Park Hotel toe ek in die parkeerarea stilhou. Die weer grom dreigend. Ek koes verskrik toe ’n weerligstraal naby my verbyklief. Druppels begin hard neerplons. Ek is sopnat toe ek die swaar sydeur versigtig oopstoot. Die voorportaal is donker en stil. Niemand by ontvangs nie. Ek hardloop die trappe twee-twee op. Die mat voel sag onder my voetsole. Kamer 13 moet op die eerste vloer wees. Die lang gang se ligte is gedemp. Alles voel skielik onwerklik – asof ek in ’n riller-fliek is. Ek volg die nommers op die kamerdeure. Stop by nommer 13. Die deur swaai geluidloos oop toe ek saggies klop. Ek tree na binne. My oë sukkel om aan die skemerte gewoond te raak. Ek hoor die sleutel in die slot draai en swaai om. “Rick! Wat de hel ...” Sy hand smoor my uitroep. “Sjtttt! Bly stil!” Sy gesig kom in fokus. Sy gelaat is hard. Ongenaakbaar. Vrees neem van my besit. Ek besef hy’t my hiernatoe gelok! Ek moes dit geweet het! Don sou nooit hierheen kom nie. Hy stuur my na die bed. Gooi my op die matras neer. Buite bars die storm met alle mag los. “Hoekom doen jy dit, Rick?” My stem raak amper verlore teen die aanslae van buite. “Omdat ek jou liefhet, Romy. Ek is moeg gewag. As ek jou nie kan hê nie, sal hy ook nie.” Ek deins weg vir die doodsheid in sy stem. “Rick, ons twee is geskiedenis. Ek is lief vir Don! Hoeveel keer moet ek dit nog vir jou sê?” “Nee!” Sy vuiste reën neer op die kussings langs my kop. Sy liggaam lê doods en swaar op my. Pers die lug uit my longe. “Jy behoort aan my, Romy. Jy is en was nog altyd die enigste mens wat ek liefhet.” My oë volg syne na die bedkassie. Ek word ysig koud. Die spuitnaald en sy inhoud blink in die weerligstrale. “Asseblief, Rick! Jy kan nie. Ons lewe lê voor ons. “Jy sal weer iemand vind...” “Nee! Ek wil niemand anders hê nie! Ek wil jou hê!” Hy reik na die spuitnaald. “Wag, Rick. Moenie! Asseblief?” Ek kan die trane nie keer nie. Ek is al so moeg gesoebat. Ek moes lankal besef het Rick se obsessie met my stuur op ’n afgrond af. Ek moes die gevaarligte sien flikker het, maar ek het hom bejammer oor hy die een is wat sonder my moes aanbeweeg. Ek het liefde by Don gevind. Ek kyk gehipnotiseer na die naald wat nader aan my nek beweeg. Toe sê ek: “Rick, maak liefde met my, asseblief?” Hy skok tot stilstand. Verwarring in sy oë. “Asseblief, Rick. ’n Laaste keer.” Ek voel sy liggaam ontspan. Ek trek sy kop nader en soen hom liggies. Sy lippe gaan stadig oop. Sy dik, vlesige tong kom lê my mond vol. Ek kry die reuk en smaak van whiskey. ’n Mislikheid stoot in my op. Ek druk my onderlyf hard teen syne. Sy ereksie groei. Sy asem blaas in my ore. Sy oë boor in myne. Dan verstar dit. Sy lyf val slap teen my aan. Die naald in sy nek wieg soos ’n staanhorlosie se pendulum ... EK VOU die koerant op en stoot dit eenkant. Dis altyd jammer om van iemand se selfmoord te hoor. Veral as jy hom intiem geken het. Die deurklokkie lui. Ek sluk haastig my laaste bietjie koffie voordat ek opstaan. Vir ’n paar sekondes staar ons net na mekaar. Toe trek hy my nader. Ek adem Don se geur diep in voordat hy my asem smoor met sy soene. Uiteindelik is ons vry. Wat dink jy van hierdie storie? Enige voorstelle? SMS na 32369