DIE Australiese krieketspan het begin laks word en daarom moes hy toekyk hoe Indië vir die eerste keer ’n toetsreeks-sege in sy agterplaas vier. Die Indiërs kan dit vandag ’n oortuigende sege van 3-1 maak as hulle die Aussies in die laaste toets ’n tweede keer uitboul. Net een dag se spel in dié toets is oor. Australië moet die dag uitkolf om ten minste ’n gelykop uitslag te ver­seker. Indië, wat die eerste en die derde toets in die reeks gewen het, spog met ’n massiewe eerstebeurt-telling van 622 lopies. Die Aussies is gister vir 300 in hulle eerste beurt uitgeboul en is gevra om weer te kolf. Usman Khawaja (4*) en Marcus Harris (2*) het vanoggend met Australië se telling op 6/0 kom voortkolf. Behalwe vir ’n sege in die tweede van die vier toetse, het die Australiese span volgens Ricky Ponting, ’n gewese kaptein, maar min vasbeslotenheid in die reeks getoon. En Ponting glo hy is reg, want hy kan nie verstaan dat Nathan Lyon nie vir ’n review gevra het toe hy been voor paaltjie uitgegee is nie. Die Aussies het tóé nog twee reviews oorgehad, maar Lyon het verkies om sy lot te aanvaar. Bekyk “Daai beslissing vertel my baie van die span se mindset,” het Ponting as ’n kommentator vir Seven Network gesê. “Hoekom laat jy nie die beslissing bekyk nie? Hulle het dan nog twee reviews. Selfs Mitchell Starc het sy kop laat sak en dit aan hom (Lyon) oorgelaat om te besluit of hy die review wil vat.” Peter Handscomb, wat 37 lopies in die Aussies se eerste beurt aangeteken het, glo daar is nog genoeg fight in hom en sy spanmaats. Volgens Handscomb wil die Aussies dít aan hulleself en die wêreld bewys deur vir ’n volle dag te kolf.