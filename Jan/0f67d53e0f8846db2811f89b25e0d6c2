’N WEEK is ’n baie lang tyd in rugby en ’n rugbyspan is ook net so goed soos sy laaste game. Die punt wat ek hier wil maak, is baie dinge kan verander van nou tot die World Cup. Dit vind vanjaar van 20 September tot 2 November in Japan plaas. Daar is presies sewe maande en 29 dae oor voordat die rugbyskouspel begin. Ná ’n jaar in die saal as Bok-breier behoort Rassie Erasmus ’n goeie idee te hê van wie sy groep van 31 spelers is wat hy glo die World Cup kan wen. Met die Superrugby-kompetisie wat binnekort gaan begin, kan talle spelers nog ’n indruk op Erasmus maak. Erasmus het onlangs besoek by die Bulls, Lions en Stormers gaan aflê. Hy gaan na verwagting dié week met die Sharks vergader. Die vereistes wat hy gestel het aan spelers wat graag sy groep wil haal, is om so goed moontlik vir hulle franchises te speel. Erasmus wil ook hê die spelers moet bogemiddeld in al die aspekte van die spel soos aanval, verdediging, skrums, lynstane, ensovoorts, vertoon. Hy is op soek na iets besonders – ’n speler wat hom van die res onderskei. Om net bestendig goed te speel, beteken nie dat die speler die paal gaan haal nie.  Spelers moet dus alles in die stryd werp om die coach in die Superrugby-kompetisie te impress. Daar bly ook net vyf toetse vir die Bokke oor voor die afskop van die World Cup. Die Bokke gaan Australië op 20 Julie in Johannesburg pak. Daarna reis hulle na Nieu-Seeland om die All Blacks op 27 Julie in Wellington aan te durf. Die Bokke gaan dan twee toetse teen Argentinië op 10 Augustus in Suid-Amerika en ’n week later op 17 Augustus in Pretoria speel. Op 6 September speel Erasmus se span sy laaste warm-up game teen Japan in Saitama. Die Bokke se eerste game in die World Cup gaan teen die All Blacks in groep B in Yokohama wees. Daardie eerste game op 21 September gaan soos ’n oorlog wees, want die span wat daar verloor, gaan waarskynlik teen Ierland in die kwarteindronde te staan kom. Die Iere het die All Blacks in hulle laaste toets geklop. Die Bokke behoort die ander games teen Namibië en Kanada verspot maklik te wen. Dis egter nie ’n uitgemaakte saak nie, want ons almal het gesien wat met die Bokke in die vorige World Cup teen Japan in Brighton in Engeland gebeur het. Ons almal het ook gesien hoe Damian Willemse en Aphiwe Dyantyi hulle stempel laas jaar in Superrugby afgedruk het. En dit is wat vanjaar se Superrugby-kompetisie so interessant gaan maak. Wie weet? Dalk is spelers soos Hacjivah Dayimani van die Lions, Aphelele Fassi van die Sharks en Juarno Augustus van die Stormers later vanjaar op die vliegtuig na Japan. Tussen nou en dan sal daar egter nog baie water in die see loop. Wat dink jy?