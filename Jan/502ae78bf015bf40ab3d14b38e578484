DIS oorlog in Bishop Lavis­ en omgewing. ’n Onskuldige vrou het die mees onlangse victim van die woedende geweld geword. Sy is vroeg gistermiddag in die kop geskiet terwyl sy in ’n Golden Arrow-bus van Mowbray na Elsiesrivier onder­weg was. Sy het in strydende bendes se kruisvuur beland toe die bus deur Valhalla Park ry. Derick Meyer, bestuurder van die Golden Arrow-busdienste, sê: “Die passasier is in die kop gewond. Die bestuurder het met haar na die naaste daghospitaal gejaag.” Hy sê die busdienste werk saam met die polisie in die ondersoek. “In dié stadium blyk dit die bus was in die pad en nie in die visier van die skieters nie.” Graham Lindhorst van die gemeenskapspolisiëringsforum in Bishop Lavis en omgewing sê vier mense is sedert Vrydag dood in die Lavis, Valhalla Park en Nooitgedacht. “Drie van die slagoffers is dood nadat hulle geskiet is. Nog ’n man, Xavier Coetenburg, a.k.a. Taaibek, is dood nadat hy ’n hartaanval gekry het van ontsteltenis oor al die skietery. Taaibek was ’n coach by Bishop Lavis Football Club. Die hele naweek het dit woes gegaan.” ’n Vermeende rower is Sater­dagoggend in Bishop Lavis in die maag geskiet. Lede van die gemeenskap het in die vermeende rower se defense opgestaan teen die polisie en hulle met klippe uit die gebied verjaag. Lindhorst sê hy is moedeloos en weet nie meer watter kant toe nie. “Daar was die hele tyd ’n oor-en-weer-skietery, maar sedert die skietery waarin sewe mense beseer en twee kinders dood is, het dit skerp toegeneem.” Volgens hom is die skietery nie beperk tot Lavis nie, dit woed ook in Bonteheuwel. Hy sê hy het die plaaslike polisie in ’n brief gevra om van die ou speurders terug te bring na die Bishop Lavis-polisiekantoor. “Van die speurders het bevordering gekry en is na ander stasies toe gestuur. Die ander goeies is na die gang unit geskuif. Daar is dus nou ’n hengse vakuum by die afdeling.” Abdul Karriem Matthews van die Bishop Lavis Action Community sê ook daar is nou ’n skaarste aan goeie speurders by die Bishop Lavis-polisie. Volgens hom het hulle verskeie optogte gehou, waarna die polisie wel hul griewe aangehoor het. “Daar is nie meer polisie­sigbaarheid in die gebiede nie. Die anti-gang unit maak talle arrestasies. My vraag is: Hoekom het die skietery te midde van dit alles toegeneem?” Matthews voel die oorsprong van die oorlog moet gesoek word. “Van die gangsters betaal mense om hul drugs weg te steek. Dit is ’n inkomste. Gangs baklei onder mekaar vir turf. Nuwes wil inkom en die oues wil hul business uitbrei. Nou vloei die bloed.” Volgens hom kan die oorlog stopgesit word as die nasionale en plaaslike regering hande vat en met die gemeenskapsorganisasies saamwerk. “Die waarheid is armoede, werkloosheid en ongelykheid dra sterk by tot gangs in ons areas. “As nie dít kan tackle nie, sal ons bly verloor.” Die Wes-Kaapse ANC het ook die “oorlog” veroordeel. “Ons het genoeg gehad van die oorlog, moorde, dwaalkoeëls en wetteloosheid wat ons mense terroriseer. Die anti-gang unit en die polisie se intelligensie-eenheid moet misdadigers breek.”