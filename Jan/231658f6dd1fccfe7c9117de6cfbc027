HAAI, Sonlanders! Vandag plaas ons ’n kortverhaal van MARIANA LOOTS. Sy noem dit “Die Les”. ‘KOES, Vaakjan!” Nog voordat Fadwaan kan reageer, tref die rugbybal hom teen die agterkop. Dit bons weg, so hard het Gaby dit gegooi. Agter hom hoor hy hoe Gaby en sy eerstespan-tjommies lag. Niemand wat dít sien, sal raai die twee is broers nie. Hulle is ewe lank, maar so sterk en lenig soos Gaby is, so sag en rond is Fadwaan. “Hallo, Vaakjan.” “Hallo, Vaakjan.” “Hallo, Vaakjan,” sê die tjommies een vir een soos hulle en Gaby verbykom. Hulle is op pad rugbyveld toe. Saterdag is die groot game, en Gaby is die kaptein. Fadwaan ignoreer hulle. Ma het eenkeer gehoor wat hulle hom noem. Sy was so kwaad, sy’t hulle besem in die hand straataf gejaag. Toe het sy ingekom, vir hom ’n ekstragroot beker melk saam met sy brood gegee en gesê hy moet hulle nie kop toe vat nie. Hulle verstaan nie mense soos hy nie. Van toe af spot Gaby en sy vriende Fadwaan net waar hulle weet Missies Abrahams kan hulle nie hoor nie. Ma sê die Here het ekstra tyd gevat met hom wat Fadwaan is, sodat Hy iets spesiaals deur hom kan doen, maar party dae is Fadwaan nie so seker die Here moes dit gedoen het nie. Sy lewe sou baie makliker gewees het as hy meer soos Gaby gelyk en beter gevaar het met sy skoolwerk en op die atletiekbaan. Dalk sou die mooie Fatima dan anders na hom gekyk het. Fadwaan sug. Wanneer hy dié dinge vir Ma sê, klik sy haar tong en sê van ál sy lammertjies is die Here die blyste oor die laaste enetjie wat by die kraal aankom. Hy weet Ma wil hom laat beter voel, maar al wat die laaste lammetjie ooit sien, is die ander skape se strontbesmeerde holwol en die hek wat toegaan. Op 16 kan hy doen met ’n beter view, wragtag. Fadwaan skop na ’n klip. Dit sal nie help hy voel jammer vir homself nie; mnr. Philips se tuin wag. Ma het vir hom dié joppie ge­organise die dag toe die dokter gesê het Fadwaan mag nooit kontaksport beoefen nie. Maar rondsit ná skool sou Ma nooit duld nie. Dis nie sommer enige tuin nie. Mnr. Philips lewer vir die mark blomme en groente en hy laiks ’n man moet netjies werk. En wanneer hy jou nie dophou nie, kyk Pote dat jy in jou spoor trap. Hy was vrekbang daai eerste dag dat hy teen die rottweiler moes verbyskuur om tools te gaan kry. Pote het heeltyd onderlangs gegrom. Hy het kort-kort gedink die swart blok van ’n brak gaan hom bespring! Mnr. Philips het nie juis moeite gedoen om vir Pote te wys Fadwaan is nie ’n dief nie. So, toe moes Fadwaan sy eie plan maak. Smiddae is hy met ’n vleisbeentjie na mnr. Philips se huis toe. Eers het hy ’n deuntjie gefluit wat sy oupa hom geleer het. Dit het Pote se belangstelling geprikkel. Sodra hy die hond se onverdeelde aandag gehad het, het hy die beentjie stadig te voorskyn gebring en dit tussen hulle neergesit. Versigtig het Pote die situasie uitgeruik. Toe hy agterkom watse lekkerny dit is, het hy gretig daaraan begin kou, maar heeltyd ’n oog op Fadwaan gehou. Dit het ’n ruk gevat, maar kort voor lank het Pote se stert begin swaai sodra Fadwaan sy oupa se deuntjie begin fluit het. Die son sit al laag toe mnr. Philips Fadwaan se pay-pakkie bring en sê hy kan waai. Dankbaar vat hy dit en begin die tools terugdra na die wendy waarin dit gehou word. Net toe hy die slot toeklik, vang ’n beweging sy oog. Hy ken mos daai top! Dis ’n eerstespan-rugbytrui wat hy tussen die bome in die verste hoek kan uitmaak. Bliksem! “Hei, wat maak jy daar!” Die streeptrui skiet weg. Hek se kant toe. Daar’s nog van hulle! Fadwaan dryf sy logge lyf hard hek se kant toe. Pote kom ook by. Hy blaf verwoed terwyl hy die kwajongens agternasit. “Jy sal ons nooit vang nie, Vaakjan!” hoor hy tussen sy gehyg deur. Fadwaan nader die hek, maar nie vinnig genoeg nie. Hy try gryp, maar Gaby en sy tjommies bars deur en los die hek wawyd oop toe hulle straataf laat spaander. Gaby kyk laggend om en gooi vir Fadwaan middelvinger. Dis ’n fout. Met die omkyk sien hy nie Fatima kom om die hoek nie. Gaby hol haar los van haar voete af. Pote gaan mal. Fadwaan sien hier kom nog groter moeilikheid en lig sy stywe knieë nóg hoër om die berserker-dier in te haal. Kwyl spat in alle rigtings soos Pote blaffend hap na Gaby. “Fadwaan, asseblief. Help my!” skree Gaby terwyl hy agter Fatima wegkruip. Pote staan nader. Gaby gooi hom met sy rugbybal. Dit maak hom nóg boser. Fatima huil en keer hulpeloos vir haar kop terwyl Gaby haar tussen hom en die rottweiler hou. Snot en trane maak strepe in die stof op sy gesig. Teen dié tyd het mnr. Philips ook al agtergekom iets is fout. Dié se baadjie maak eintlik punte soos hy in die straat afkom. Al vloekend. Doef-doef-doef klop Fadwaan se hart in sy ore. Al wat hy sien, is Fatima se trane. Hy móét iets doen. Eers rustig raak. Gil en skree gaan Pote net verder opwerk. Hy skuifel nader. “Mooi so, oubaas se honne. Mooi so,” sê hy so rustig soos hy kan. Hy durf nie sy hand uitsteek nie; Pote sal hóm gryp. “Mooi so,” sê hy weer. “Jy’t die dief gevang. Mooi so.” Dit lyk of dit werk. Pote blaf nog, maar is minder histeries. Fatima en Gaby roer nie. Fadwaan hurk effens. “Daar’s hy. Sien jy? Hy kan niks doen nie.” Stadig bring hy sy hand na sy sak toe. “Oubaas het vir jou ietsie.” Fadwaan vat die beentjie in sy sak raak. Hy het so byna vergeet hy het vandag een gebring. “Dankie,” stuur hy in ’n skietgebed op. Hy gaan sit op sy hurke, deeglik bewus van die spanning wat nog deur Pote se lyf tril. Saggies begin hy fluit. Pote roer sy ore. Toe hy die deuntjie ’n tweede keer begin fluit, skuif hy die vleisbeen stadig voor hom uit. Dit werk. Pote blaf nog een keer in Fatima en Gaby se rigting, maar die vleisreuk is te aanloklik. Hy vat die been. Mnr. Philips is dadelik by en gryp hom aan sy collar. “Kom!” sê hy terwyl hy die hond wegtrek. “Met jóú,” sis hy vir Gaby, “sal ek later afreken.” Hy knik net vir Fadwaan. Gaby sien sy kans, spring op en vat die pad. Fadwaan hou sy hand uit na Fatima. “Kom, ek help jou. Het jy seergekry?” Haar hand voel lig in syne. “Nee, dankie.” Sy snik. “Dankie dat jy my gered het.” Haar skouers ruk. Fadwaan weet nie wat om te doen nie. Uit pure paniek sit hy sy arm om haar. Sy hou hom styf vas terwyl sy al die skrik uithuil. “Jammer,” sê sy. “Dis geen probleem nie. Kan ek saam met jou huis toe stap?” “Ja, dankie,” antwoord Fatima. En toe sy haar hand in syne skuif, weet Fadwaan ’n mens hoef nie eerstespan-rugby te speel om jou drome waar te maak nie. Wat dink jy van hierdie storie? Enige voorstelle? SMS na 32369