’N VROU is gister in Somerset-Wes ernstig gewond nadat ’n vermeende rower haar raak geskiet het. Volgens die polisie het die voorval naby die taxi rank in Kerkstraat plaasgevind. Na verneem word, was die vrou op pad om ’n taxi te haal toe sy gewond is. Lt.kol. Andrè Traut, ’n woordvoerder van die polisie, het gesê die voorval het omstreeks 10:00 plaasgevind. Vier verdagtes het ’n cash loans-plek in Victoriastraat beroof en met die geld in die rigting van Kerkstraat gehardloop. Dis steeds onbekend met hoeveel geld hulle laat spaander het. ’n Verkeerskonstabel het die vier opgemerk en dadelik agter­nagesit. Wonderwerk Verskeie skote is in die proses afgevuur. Die booswigte het in ’n wit Mercedes-Benz van die toneel gevlug. Volgens Son se inligting is die voertuig later naby die Helderberg-hospitaal in Somerset-Wes gevind. Niemand is al aangekeer in verband met die voorval nie. Omstanders het gesê dit is ’n wonderwerk dat daar nie nog mense in die skietery seergekry het nie. Volgens hulle was daar op daardie tydstip baie mense in die omgewing. Omstanders het vertel hulle het gesien een van die verdagtes skiet op die spietkop. Die skoot het nie afgegaan nie omdat die vuurwapen se magasyn uitgeval het.