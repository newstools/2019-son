DIE Strand het dringend nog ’n skool nodig. So het Norah Jurie, ’n aktivis en gemeenskapsleier, gesê. Juries en ’n groep ouers het verlede week voor die hekke van die Laerskool Rusthof betoog toe verskeie kinders nie plek by die skool gekry het nie. Volgens Juries word die woongebiede Broadlands Park, Gustrouw, Erijaville en Rusthof die meeste daardeur geraak. Sy sê daar is oorgenoeg grond om ’n skool te bou. Die groep mense wat voor die skool betoog het, het probeer om met die skoolhoof in gesprek te tree, maar hy wou nie. Toe die betogers nie besgee nie, is daar met hulle vergader. Son het verneem dat Rusthof 160 graad 1-leerders ingeskryf het. Die skool sit ook met ’n waglys van 55 leerders vir graad 1. Behoefte Daar word ook betroubaar verneem dat daar ’n leë klaskamer by die skool is wat in dié behoefte kan voorsien. Jan Frieslaar, voorsitter van die plaaslike gemeenskapspolisiëringsforum wat ook onder die betogers was, sê daar is te veel kinders wat nie op skool is nie. Hy sê die jong kinders is daagliks op straat en raak baie keer betrokke by bendes. Bronagh Hammond, ’n WKOD-woordvoerder, sê hulle het begrip vir die uitdaging wat die mense in die Helderberg het. Sy sê die WKOD is tans besig met die oprigting van ’n nuwe skool in Altena wat sal help om die druk te verlig. Hulle beplan ook ’n nuwe hoërskool vir die Gordonsbaai-gebied wat onder die 10 jaar-infrastruktuurplan val.