MENSE werk kliphard om die Morawiese­ sendingdorpie Wuppertal in sy eertydse glorie te herstel. Die verwoestende brand op 30 Desember het byna 60 huise in puin gelê en 200 mense dakloos gelaat. En al is Wuppertal in ’n verre bergagtige gebied geleë, het die Morawiese Kerk van Suider-Afrika duidelik nie van sy mense daar vergeet nie. Wilfred Solomons-Johannes, woordvoerder van die Morawiese Kerk, sê dis vir die kerk ’n prioriteit om ’n gebeurlikheidsplan in te stel om te verseker die dorp sal paraat wees om met enige moontlike toekomstige rampe te deal. Hiervoor het die kerk reeds ’n gebou beskikbaar gestel wat as plaaslike ramp­bestuursentrum gebruik gaan word, verduidelik Solomons-Johannes. Dié gebou is in die verlede gebruik om Wuppertal se leerprodukte uit te voer, maar dit sal nou dien as ’n kommunikasie­sentrum tussen die sendingdorpie en die owerhede. Die gebou sal ook ’n vaardigheidsontwikkelingsentrum huisves waar projekte van stapel gestuur gaan word om die plaaslike in­woners te bemagtig. Tans word alle finansiële hulp verwelkom om die dorp in sy glorie te herstel. ’n Noodfonds is ook op die been gebring om te help. Mense wat graag bydraes (wat waarlik waardeer sal word) wil maak om die gebou op te knap en toe te rus, kan die volgende besonder­hede gebruik: Bank: Standard Bank Die rekeningnaam: Moravian Church in SA Rekeningnommer: 072906189 Verwysing: Wuppertal Fire.