GEEN verskonings! Só sê die Blitsbok-spelskepper Stedman Gans aan die vooraand van die Springbok-sewesspan se derde toernooi van die Wêreldrugby-sewesreeks. Die toernooi begin Saterdag in die FMG-stadion Waikato in Nieu-Seeland. “Ons kan nie reistye, tydsones of persoonlike ongemak tydens ons verblyf as verskonings gebruik nie. “Dit is nou uithaal en wys,” het Gans gesê. Die Blitsbokke het Saterdag ’n lang pad na die land van die Silwer­varing gevat wat hulle eers in Johannesburg laat land het. Toe het hulle koers gevat na Sydney in Australië. Gans, wat in sy 12de toernooi vir Suid-Afrika sal speel, sê dié faktore sal nie hierdie week ’n invloed hê op die Blitsbokke se ingesteldheid nie. “Ons het eintlik ’n jaar of twee gelede besluit om hierdie been van die Wêreldreeks die ‘No Excuses Tour’ te noem,” het Gans gesê. “Neil Powell, ons breier, het ons voor ’n uitdaging gestel. “Óf ons kla oor die tyd­soneversteuring en die lang ure op die pad óf ons kan die uitdaging omarm en die job doen. “Verlede jaar het ons ook in Hamilton baie goed gevaar. “So, dieselfde benadering geld hierdie keer ook. “Ja, dit is die grootste ommekeer vir ons wanneer dit kom by tydsones gedurende die reeks, maar ons sal dit nie toelaat om ons te beïnvloed nie,” het Gans bygevoeg. Die 21-jarige Gans het egter ook onlangs van ’n handbesering herstel. Hy het die eerste twee toernooie in onderskeidelik Dubai en Kaapstad misgeloop. – Sport24