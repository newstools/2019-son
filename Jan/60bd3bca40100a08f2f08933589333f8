‘DIT is ’n act of God hierdie. Van die ouer­ mense sal sê dit is die ergste droogte in 150 jaar.” Roelof van Staden, waar­nemende direkteur van die Beaufort-Wes-munisipaliteit, praat só oor hulle waternood. Beurtwater is al ingestel. “Tans is daar drie waterbronne vir die dorp. Die Gamkadam, die hoof-een in die berge bo die dorp, is vanaf Augustus 2017 kurkdroog. “Tweedens is daar die reclama­tion plant op die dorp, die enigste een in die land. Dit omskep riool­water uit die dorp in skoon water – sowat 1,29 megaliter per dag – wat teruggaan reservoirs toe.” Volgens Van Staden moet die aanleg minstens een keer ’n maand afgeskakel en skoongemaak word, “anders breek die membrane. Ons druk nou die tyd tussen af­skakelings na vyf of ses weke toe.” Op 28 en 29 Desember is dit afgeskakel. Hulle het op Sondag 30 Desember tot 20:00 gespook om die ding skoon en aan te kry. ’n Ander bron is die 40 boorgate waarvandaan water na die dorp se drie reservoirs gepomp word. Van Staden sê 17 daarvan het opgedroog. Van die 23 wat oor is, toon 16 tekens dat dit afgeskakel moet word omdat dit wil begin droogloop. Die drie reservoirs het saam ’n kapasiteit van 15 megaliter. Volgens Van Staden is daar op 29 Desember ’n lesing van die drie reservoirs geneem. Die eerste reservoir was net 14,7% vol, die tweede 29,4% en die laaste een 10,2%. Dit bring die totaal op 54,3% te staan. Die lesing op 30 Desember was ’n riller. Toe was dit onderskeidelik 12,2%, 25,9% en 8,9%. Dit be­teken die totaal was 47%. Dié daling is die gevolg van die afskakeling van die herwinningsaanleg. Die syfers het op 31 Desember ietwat verbeter. Toe was die totaal vir die reservoirs 53%. Volgens Van Staden is beurt­water ’n tweesnydende swaard. Hoe minder water mense gebruik, hoe minder riool is daar om te reclaim en hoe minder water verskaf die aanleg. Dít is wat op 1 Januarie gebeur het – en die reservoirs het na 34% geval. Maar hoe lyk die pad vorentoe? Van Staden sê daar is verlede week met alle rolspelers gepraat oor middel- en langtermynplanne. Een voorstel is om water uit die Gariepdam te kry. “Maar dit lyk asof die beskikbare water daar reeds elders gegee word. “Daar is ’n ontsoutingsaanleg in Mosselbaai wat nie gebruik word nie en daar word gekyk na ’n pypleiding tot in Oudtshoorn en dan tot hier.” Ongelukkig is Beaufort-Wes ver van ál die groot metropole wat miskien kon help. Van Staden sê beurtwater be­teken dat mense elke liewe dag 11 ure lank sonder water sit. Omdat Don­kin­straat die ekonomiese hoofslagaar van die dorp is, word dit nie deur beurt­water geraak nie. Met spitstye kan tot 10 000 lorries per dag deur die dorp beweeg. Dit plaas druk op die reeds beperkte bronne. Van Staden sê die middelste reservoir se druk bepaal of hoogliggende gebiede water kry. As dit onder 18%val, kry daai plekke nie water nie, beurtkrag ofte not. Dan ry die munisipaliteit maar 5F-kanne aan. Die water wat mense skenk, bring ook verligting – al sit Van Staden en die res van die dorp steeds hande in die hare oor die toekoms.