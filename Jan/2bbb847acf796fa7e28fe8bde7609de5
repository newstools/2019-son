LIVERPOOL het slegte nuus gekry voordat hy Leicester City vanaand in ’n sokkerwedstryd in die Engelse Premierliga pak. Die Reds se sterverdediger Virgil van Dijk sal weens siekte dalk nie kan speel nie. Van Dijk het volgens Sky Sports nog nie sedert Liverpool se oefenkamp in Dubai weer saam met sy spanmaats geoefen nie. Dit sal beslis ’n massiewe gatslag vir die Liverpool-baas, Jürgen Klopp, wees as hy nóg ’n staatmaker in sy span se verdedigingslinie moet verloor. Die Reds sit reeds sonder die dienste van Trent Alexander-Arnold en Dejan Lovren. Joe Gomez is ook nog nie gereed om ’n terugkeer na die speelveld te maak nie. Intussen moet James Milner ook vanaand se wedstryd weens ’n skorsing uitdien. Milner het in die wedstryd teen Crystal Palace ’n rooi kaart ontvang. Dit plaas ’n groot vraag­teken oor wie Klopp in die verdedigingslinie gaan inspan as Van Dijk nie betyds van ’n ongenoemde siekte herstel nie. Die Duitser kan nie eens op Nathaniel Clyne se knoppie druk nie – hy het hom mos gaan uitleen aan Bournemouth.