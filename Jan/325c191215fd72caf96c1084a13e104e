DIE Chilli Boys se Multichoice-span sukkel nog erger as sy senior span ná nog ’n nederlaag terwyl Cape­ Town City nou nader aan die Diski-kroon is. Chippa het gister in die Wolfson-stadion 0-2 vasgeval teen Wits. Die Chilli Boys is ná 12 wedstryde in die 14de plek. Die Chilli Boys het sover nog net twee wedstryde gewen. Met die senior span wat wel sy eerste oorwinning sedert Oktober behaal het, behoort daar nuwe selfvertroue in die klub te wees. Die reserwes oefen soms met die senior span en dit kan moontlik die hupstoot wees wat die reserwes nodig het. Terugkap Chippa pak die onvoorspelbare AmaZulu volgende week in die King Zwelitini-stadion. AmaZulu is in die agste plek nadat Kaizer Chiefs hom 4-1 geklop het. AmaZulu sal dus wil terugkap teen die sukkelende Chippa-span. Cape Town City is wel boaan die log nadat hy ’n goeie oorwinning van 2-1 behaal het oor Baroka FC. City is gelyk met Bloemfontein Celtic boaan die log. Polokwane City (25 ligapunte) is 1 punt agter hulle. City en Bloemfontein gaan egter volgende week in die Dr. Molemela-sta­dion dinge uitspook vir die eerste plek wanneer hulle mekaar pak. Die twee spanne se statistieke lyk baie eenders. Albei spanne het ag oorwinnings behaal en twee nederlae en twee gelykop uitslae beleef. Dit behoort dus ’n taai wedstryd te wees. Die seisoen is egter nog lank vir albei spanne. Ander Diski-uitslae: Golden Arrows 3, Free State Stars 1; Orlando Pirates 0, Supersport United 1; Mamelodi Sundowns 3, Black Leopards 1.