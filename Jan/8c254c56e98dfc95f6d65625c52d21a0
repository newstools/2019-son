GEORGE. – ’n Woedende toppie (63) het die naweek glo ’n vryer na dieselfde jong blaartjie gelem. Die victim is die helfte sy ouderdom. Ná die gedoente in die plakkerskamp Ramaphosa het die oompie soos mis voor die son verdwyn. Nou sit Paul Mafo (26), die ander vryer, met steekwonde aan sy gesig en arms. Die lem-trekkery het voor geskokte bure, onder wie kinders, gebeur. Skinder Kapt. Dumile Gwavu, ’n polisiewoordvoerder, sê ’n saak van aanranding met die opset om ernstig te beseer word ondersoek. Hy het bevestig die verdagte is skoonveld. ’n Buurman skinder die vlugtende oompie en Mafo date albei ’n 25-jarige vroutjie. Phindile Mazwi, ’n vriend van Mafo, vertel: “Die twee het buite die meisie se shack gestry. Die probleem het begin toe Paul (Mafo) vir haar wou kuier en die uncle by haar ontdek het. “ ’n Stryery het begin toe Paul wou hê die meisie moes uitkom om met hom te praat. Dís toe die ou man intree en toe is die fight warm. Die ou man het toe mes getrek.” Drama Die vriend het bevestig Mafo het glad nie geweet die girlie two-time hom met die oompie nie. Die girlie in die middel van die drama wou nie veel kommentaar lewer nie. Sy het gesnou: “Ek is nie wat jy dink ek is nie. Ek wil nie praat oor wat by my plek gebeur het nie.” Luzuko Zenge, ’n lid van die straatkomitee, sê: “Ons het eers gedog dat die jonger man die ou man aanval. “Ons was ook half geskok om te hoor die vroutjie date al twee mans.”