JOSÉ Mourinho sê Manchester United is nie gereed vir moderne sokker nie. Die Portugees, wat deesdae uitsaaiwerk doen vir beIN Sport, het sy stilswye verbreek oor sy “nag­merrie-tyd” op United se boeke. Mourinho beweer die Red Devils het nie die struktuur in plek om met moderne sokker te cope nie. Volgens hom is die mag van die spelers ook ’n aspek wat die spel hewig beïnvloed. Die 55-jarige afrigter sê voorts sy tweede posisie laas seisoen was die beste prestasie van sy loopbaan as gevolg van wat hy beskryf as inmenging agter die skerms. “Mense kan sê: ‘Dié ou is mal. Hy het 25 titels gewen en nou sê hy dat sy tweede posisie met United sy beste prestasie was in sokker.’ Ek sê dit, want mense weet nie wat agter die skerms aangaan nie.” Struktuur Mourinho het verder aangedui dat die set-up by Old Trafford hom nie die nodige ondersteuning gegee het wat hy nodig gehad het nie. “Ons is nie meer in tye waar ’n coach alleenlik die mag het om te cope nie,” verduidelik Mourinho. “Deesdae kort die coach ’n struktuur. Die coach het nodig dat sy klub op ’n sekere manier georganiseer moet wees. “Die klub moet ’n eienaar of president hê, ’n uitvoerende hoof­beampte of ’n uitvoerende direkteur, en daarna die bestuurder. “Dít is die struktuur wat kan cope met ál die moderne uitdagings vir ons almal. ’n Klub moet goed georganiseerd wees om met ál die uit­dagings te kan cope. “Dis ook waar die bestuurder kan bestuur en nié by dissiplinêre of opvoedingskwessies betrokke hoef te raak nie,” het Mourinho afgesluit. United het tans nie ’n direkteur van sokker nie. – BBC