VIER van die vyf Baaise gesinslede wat by hul huis in Humewood gearresteer en van dwelmhandel aangekla is, is vrygelaat. Dít is weens onvoldoende bewyse teen hulle. ’n Polisiewoordvoerder, brig. Tembinkosi Kinana, sê die vyfde verdagte het Vrydag in die Baaise landdros­hof verskyn. Kinana sê die saak teen die vier is voorlopig teruggetrek, hangende ’n forensiese verslag, maar die ondersoek­ duur voort. Deursoek Die polisie het Donderdag op die eiendom in Cranwell-rylaan in Humewood Extension toegeslaan ná ’n tip-off­. Beamptes het die hele huis, garage en ’n wendy-huis deursoek. Hulle het beslag gelê op 16 sakke Mandrax waarin 13 347 tablette was, R103 450 kontant en ’n selfoon. Die dwelms is vermoedelik die oggend uit Khayelitsha soontoe gestuur.