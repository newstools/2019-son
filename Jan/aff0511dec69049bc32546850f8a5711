BOOSDOENERS het dié week by die Laer­skool Missionvale in die Baai ingebreek en onder meer die skool se main com­puter gesteel. Spatsels van hul bloed is steeds sigbaar en van die plafonne is stukkend getrap. Gordon Perils, skoolhoof, sê die rekenaar is sowat R10 000 werd en bevat hoogs vertroulike inligting. Perils sê die booswigte het Dinsdag in die vroeë oggend-ure by die skool uitgebreek. Volgens hom het die alarmmaatskappy omstreeks vyfuur ’n sein ontvang. Volgens die skoolhoof het alles nog fine gelyk toe guards­ van die maatskappy gaan ondersoek instel. Hy sê die boosdoeners het op die dak van die administrasieblok geklouter en met ’n massiewe klip van die dakplate oopgekap. Volgens hom is daar ná ’n vorige inbraak by die skool hakiesdraad in die adminblok se dak geplaas. Maar Dinsdag was die booswigte so vasberade dat hulle hul pad deur die hakies­draad geforce het. Perils sê nadat hulle die dakplate opgelig het, het hulle in die dak geklim en die plafon in die personeelkamer stukkend getrap. Teruggeklim Daar het hulle die ketel en mikrogolfoond gesteel. Hulle het ook die knippies aan die vensters in die personeel­kamer afgebreek. Perils vertel omdat daar ’n traliehek is na die ander deel van die administrasieblok, het die inbrekers terug­geklim in die dak. Hulle het deur die hakiesdraad gesukkel en die plafon in die sekretaresse se kantoor stukkend getrap. Dít is waar hulle die main computer gesteel het. Hulle het deur die dak daarmee gevlug. Die inbrekers het – soos hulle deur die dak beweeg het – ook die plafon in die manstoilet stukkend getrap. Volgens Perils het die misbaksels boonop probeer inbreek by die adjunkhoof se kantoor. Hulle het sy kantoor se ruite stukkend gegooi. Hierna het die kwaaddoeners hul weg gebaan na ’n ander klaskamer – weer deur die dak. Hulle het die klas bemors deur boeke en papiere op die vloer rond te strooi. Perils sê die wetenskapsklas het ook deurgeloop. Hier het die booswigte die slot aan die klaskamerdeur oopgeknip en in die klaskamer vuur gemaak. Volgens Perils kon die plek afgebrand het, want daar is chemicals in die klas. Perils het aan Son die bloedspatsels op die stoep gewys soos die hakiesdraad die diewe gekrap het. Volgens Perils moet die hele plafon van die administrasieblok nou oorgedoen word. Hy sê tydens ’n vorige inbraak het booswigte ál die elektriese bedrading gesteel, asook ’n rekenaar wat aan die skool geskenk is. Volgens Perils is die klaskamers in dié stadium nog sonder elektrisiteit. Daar word beoog om dié probleem teen Maart uit te sorteer. Kol. Priscilla Naidu, ’n woordvoerder van die polisie, sê die cops ondersoek ’n saak van huisbraak.