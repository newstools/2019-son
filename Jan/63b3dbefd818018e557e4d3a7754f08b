ELKE mammie se droom wanneer sy haar kind skool toe stuur, is dat hy of sy sal matrikuleer. Die wêreld van Elvina Retief van Wellington is drie jaar gelede omgekeer toe sy uitgevind het haar seuntjie is gehoor­gestremd. Zakhai (3) was maar drie maande oud toe Retief agtergekom het dat hy nie op geluide reageer nie. Profound deafness is by klein Zakhai gediagnoseer en Retief is die opsie gebied van ’n kogleêre inplanting, wat duisende rande kos. Gelukkig is ’n inplanting verlede jaar in Zakhai se een oor gedoen danksy die opbrengste van verskeie geld­insamelings. Zakhai is tans in die Carel du Toit-skool vir Gehoor­gestremdes. Ambisie Sy mammie raak hartseer wanneer sy vertel hoe graag sy wil hê hy moet eendag in ’n gewone skool matrikuleer. Retief sê: “Zakhai vorder nou baie mooi. My begeerte is dat hy eendag matriek slaag om tersiêre onderrig te kry.” Sy glo ’n inplanting in Zakhai se ander oor sal ’n reuse-stap tot daardie ambisie vir haar seun wees. Retief en haar kêrel, Hyco Jacobs, wonder altyd wat hulle kan doen om geld in te samel daarvoor. En laas jaar het hulle met die idee vorendag gekom om ’n sewesrugbyspan, die Za­khai Kings, te stig. Die Zakhai Kings help om geld in te samel deur hul deelname aan sewesrugbytoernooie. Retief sê sy wil nie net vir Zakhai help nie, maar ook sy maatjies wie se ouers die inplantings nie kan bekostig nie. Op die oomblik is dit nie moontlik nie omdat hulle nie eens genoeg vir Zakhai het nie. ’n Spin-off van die Zakhai Kings is dat die spelers jong manne is wat van die strate af gehou word. Retief sê: “Die spelers is van verskeie plekke in die Boland. “Elkeen het sy omstandighede, en ek wil hulle help deur hulle naweke op die rugbyveld besig te hou.” ’n Skets van Zakhai se gesig op die trui is die span se embleem. Die Zakhai Kings speel nie net rugby nie, maar reël ook gesellighede om geld in te samel­. Retief sê sy wil dié jaar graag ’n borgskap werf. Dit sal haar finansiële laste verlig en verseker dat die manne aanhou rugby speel. Retief ry soggens Bellville toe om Zakhai in die skool op die perseel van die Tygerberg-hospitaal te kry. Van daar moet sy na haar werk in Stellenbosch ry. En saans is dit dieselfde pad. Die mammie sukkel finansieel­ om by te hou met vervoer- en mediese koste.