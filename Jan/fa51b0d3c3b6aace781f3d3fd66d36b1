UNAI Emery, bestuurder van Arsenal, beweer Manchester United is nou ’n ander span – dieselfde spelers, maar net met meer vertroue en geloof. Die Gunners verwelkom ’n verbeterde Manchester United-span vandag in die Emirates vir ’n vierderonde-wedstryd in die FA Cup. Emery is bewus van die geskiedenis tussen die twee spanne in die gesogte bekerreeks in Engeland. Arsenal en Man United het reeds 15 keer in die kompetisie geclash waarvan United sewe van die wedstryde gewen het. Emery is ook bewus van Unit­ed se onoorwonne lopie van sewe stryde in alle kompetisies. Volgens Emery het Ole Gunnar Solskjaer, waarnemende bestuurder, meer as net stabiliteit na die Red Devils gebring. “Ek het hulle vorige paar wedstryde dopgehou en wat ek opgemerk het, is dat elke speler borrel van vertroue en hulle lewer groot vertonings. “En vir ons is dit goed, weet jy. “Dis ’n baie groot toets vir ons in die kompetisie. Ons kon nie vir ’n uitdagender wedstryd gevra het nie. “Ons is opgewonde en gretig om United te pak,” het die Spanjaard bygevoeg. Intussen verwag United se bestuurder, Solskjaer, wat die trofee twee keer gewen het, dat sy teenstander van Londen ’n toets is vir United. “Daar word gesê dat ons nog nie regtig getoets is nie, maar met Arsenal sal dit beslis ’n uitdaging wees,” het Solskjaer gesê. “Maar ons is Unit­ed en worry nie oor wat ander spanne dink of sê nie. “Die spelers weet wat op die spel is. “Sodra hulle die trui oor hulle koppe trek, is die spelers bewus daarvan hulle speel vir ’n klub en sy fans en nie vir hulleself nie.” – BBC