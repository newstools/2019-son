DIE Southern Kings se rugbykamp is verheug daaroor om van sy spelers wat beseer is, terug te verwelkom. Die Oos-Kapenaars het gister met ’n groep van 25 spelers vertrek om Edinburgh Saterdagaand op Murrayfield in die Pro14-reeks te pak. “Ons is bly daaroor om weer in aksie te wees ná ’n goeie ruskans wat op die regte tyd vir die span gekom het,” het die Kings se afrigter, Deon Davids, gesê. “Een van die positiewe aspekte van die blaaskans is dat dit ons kans gegee het om van ons beseerdes fiks te kry.” Michael Willemse (haker), Sarel Pretorius (skrumskakel), Alandré van Rooyen (haker) en Berton Klaasen (senter) is almal terug in die groep. “Klaasen het ons laaste wedstryd met ’n beenbesering misgeloop en Van Rooyen het van harsingskudding herstel,” het Davids gesê. Die toergroep is: NJ Oosthuizen, ?Alulutho Tshakweni, ?Pieter Scholtz, Luvuyo Pupuma, ?Tango Balekile, ?Alandré van Rooyen, Michael Willemse, Giant Mtyanda, ?Stephan Greeff, JC Astle, Dries van Schalkwyk, CJ Velleman, Tienie Burger, Ruaan Lerm, ?Stefan Ungerer, ?Rudi van Rooyen, Sarel Pretorius, ?Martin du Toit, ?Ntabeni Dukisa, ?Tertius Kruger, ?Harlon Klaasen, Berton Klaasen, Yaw Penxe, Michael Makase, ?Masixole Banda.