LADISMITH – Messe vir Afrika, van alle shapes en sizes. Dis rêrig net ’n wonderwerk dat ál die messe gekonfiskeer kon word en daar was nie ’n moord nie. Cops het die laaste tyd só baie messe gekonfiskeer, vele se oë sal omtrent rek. David Opperman, gemeenskapsleier, sê: “Ons cops doen ’n goeie job.” AO Jannie Cedras, polisiewoordvoerder, het die SAPS se highlights só uitgelig: “Die aantal messe wat afgevat is, veral in Nissenville, is kommerwekkend. “Hoewel die polisie van Ladismith daarin geslaag het om moorde te voorkom, is ons bekommerd oor die toename van dwelms. Toegesluit “Die jongste oortreder is 15 jaar oud en die oudste 57 jaar. “Dit raak die gemeenskap en beïnvloed ons jeug negatief.” Volgens Cedras is persone toegesluit vir gewapende roof. Altesame 44 mense is toegesluit vir dwelms, waaronder tik, dagga en Mandrax. By sekere arrestasies is lasbriewe gebruik. Dit gaan gepaard met vooraf beplanning en insameling van inligting. Die stasiebevelvoerder lt.kol. Jakobus Marthinus, loof sy manskappe se toegewydheid om die gemeenskap van Ladismith, Zoar en Van Wyksdorp veilig te hou.