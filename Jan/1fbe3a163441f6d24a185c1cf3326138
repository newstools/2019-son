KRIEKETLUI wêreldwyd loof Johan Botha, die voormalige Protea-kaptein, vir sy puik loopbaan. Botha (36) het onverwags uit­getree. Hy het dié besluit gister verduidelik en gesê dit raak al hoe moeiliker om beseringvry te bly ná ’n baie lang loopbaan. Hy was Woensdagaand nog vir die Hobart Hurricanes in Australië se Big Bash League in aksie. Onder die bekendes wat Botha geprys het, is die voormalige Aussie-afrigter Darren Lehmann, wat Botha met ’n “skitterende loopbaan” gelukgewens het. Die voormalige Protea Shafiek Abrahams het ook gesê Botha was ’n ware professionele speler op en van die veld af. Justin Kreusch, ’n voormalige Warrior-spanmaat, het saamgestem en gesê Botha kan trots wees op sy loopbaan. Botha het gesê: “Die uit­trede is baie emosioneel vir my. Krieket was vir 19 jaar deel van my lewe, maar ek voel dis tyd om opsy te staan. “Ek het altyd als op die veld ingesit, maar beserings begin dinge vir my moeilik maak.” Aangevoer Botha het in 2016 burgerskap in Australië gekry. Hy het Suid-Afrika in vyf toetse, 78 ODI’s en 40 T20-wedstryde as ’n veelsydige speler verteenwoordig. In 10 ODI’s en 11 T20’s het hy die Proteas aangevoer. Botha het in Suid-Afrika se plaaslike reekse vir die War­riors gespeel. Sy loopbaan is in omstredenheid gedompel toe sy boul-aksie onwettig ver­klaar is. Hy’t egter aan sy wegbreek-aksie geskaaf om dit weer binne die reëls te kry.