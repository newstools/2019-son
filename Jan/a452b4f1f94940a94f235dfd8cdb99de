OUDTSHOORN. – Hy gaan die cops nou dagvaar en van hulle eis vir mediese uit­gawes en vernedering. So dreig Kiewiet Smith (42) van Waaikraal buite Dysselsdorp. Dis nadat hy in September aangekla is van roof, verset teen arrestasie en aanranding met die opset om ernstig te beseer. Hy is onlangs in die landdros­hof vrygespreek op ál daardie klagte. Die polisie het beweer dat Smith ’n polisiebeampte se vuurwapen wou afvat. Onwaarskynlik Landdros Roelf Konstabel het bevind dat die staat sy saak nie bo redelike twyfel bewys het nie. Hy het bevind dat dit onwaarskynlik is dat Smith die konstabel se gun kon afvat, veral aangesien ’n kollega met ’n vuurwapen ’n paar tree van hulle gestaan het. Konstabel het gesê: “Dit wil voorkom asof die beskuldigde kalm was omdat dit juis hý was wat die polisie ontbied het.” Volgens ’n mediese verslag is Smith beseer toe hy ge­arresteer is.