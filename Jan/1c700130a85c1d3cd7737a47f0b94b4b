DIE vonke gaan vanjaar behoorlik spat wanneer Suid-Afrika se Superrugby-spanne mekaar in derbystryde pak. Ál die plaaslike franchises het gister hul Marvel Super Hero-truie bekend gestel. Die Stormers (Thor), die Lions (Spider-Man), die Bulls (Captain America) en die Sharks (Black Panther) gaan voortaan dié spoggerige nuwe truie gedurende die seisoen dra. Dit is egter slegs wanneer hulle teen mekaar te staan kom. Teen oorsese spanne sal hulle steeds hul tradisionele truie dra. Rugby fans in die Kaap sal op Sondag 3 Februarie ’n voorsmakie van hul favou­rite spanne in aksie in hul superheld-mondering in die Kaapstad-stadion kan sien. Aartsvyande, die Stormers en die Bulls, pak mekaar in die hoofwedstryd. Die voorwedstryd tussen die Lions en die Sharks skop 14:00 af. Kaartjies vir dié sogenaamde friendlies kos R50. Dit kan op Computicket se webtuiste (computicket. co.za) gekoop word. Besighede wat losies vir die wedstryd wil aanskaf, kan gerus circa.co.za besoek vir gasvryheidspakkette.