’N REUSE-BRAND wat by die Van Der Stel-pas tussen Grabouw en Botrivier woed, was heel waarskynlik die rede vir gister se digte rookwolk oor die middestad van Kaapstad. Inwoners van die Moederstad het gister left, right en centre foto’s van Kaapstad onder die rookkombers getwiet en almal wou weet waar die brand dié keer is. Hulle het gegis daar moet ’n brand op Tafelberg wees. James-Brent Styan, woordvoerder van die brandweer, het gister aan News24 gesê hy weet nie van enige brande naby Tafelberg nie, maar daar is een tussen Grabouw en Botrivier wat steeds brand. Hy vermoed die wind het oornag die rook van daardie area af Kaap toe aangejaag.