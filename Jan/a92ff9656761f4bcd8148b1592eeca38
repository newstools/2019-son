EK HET nou al ’n keer of twee ’n ding geskryf oor die nuwe Datsun Go. Maar dit was óf met die bekendstelling daarvan óf in ’n shootout met ander cheapies. Toe leef ek so ag dae met die dingetjie saam. En nie net in stadsverkeer nie, ook op die lang pad. En met lang pad bedoel ek bitter lank... So rondom 1 500 km op die N1 vanaf Pretoria tot in die Kaap, om presies te wees. Om en by 2 000 km is af­gelê agter die stuur van dié Datsun. Dis sekerlik die langste wat ek nog ’n toetskar onder hande gehad het. Só ’n afstand kan jou mening oor enige kar maak of breek – veral daai rêrige ver ­afstande op die lang pad. Want dan begin jy kyk na dinge wat jou daaglikse lewe raak, soos hoeveel brandstof hy gebruik, hoe gemaklik jy is in die sitplekke (jy sit mos nou lank net in een posisie) en goed soos hoe maklik die enjin in erge warm toestande gaan overheat. Jy kyk ook hoe maklik jy ’n ander voertuig kan verbysteek, hoe die kar hom in dwars­winde gedra (’n werklikheid in die plat Karoo­) en hoeveel vrag die dingetjie kan dra. Nou, ons weet al hoe die ou dingetjie hom in die stad gedra. Met daai naturally aspirated 1.2F-enjin is dit die ideale motortjie om oral in die stad te kom waar jy wil wees. Dit het 50 kW krag en 104 Nm torque. Op die Hoëveld moes ek en Vrou daai vyfspoed­handratkas maal om die meeste uit die Datsun te kry. Ek het gespot en gesê die dingetjie kan net miskien ’n ding of twee gewys word deur die steil heuwels daar in haar neigh­bourhood in Snorstad. Maar toe ons die lang pad uit die Noorde vat, moes ek al my woorde sluk. Want die dingetjie begin toe sing hierso by 120 km/h. Met “sing” bedoel ek letterlik sing. Teen daai spoed het die regter-truspieëltjie ’n harde fluitgeluid gemaak, maar net in dwarswinde. Terloops, toe die Japan­nese van dié fout hoor, het hulle ’n rugbyspan inge­nieurs en ontwerpers Suid-Afrika toe gestuur om dit uit te sorteer. Tipies Japannees. Anyway, die enjin (ongeag die meh syfers op papier) was nie bang om gedruk te word nie. Bullet­proof, want jy kan heeldag redline om momentum te behou en by die trokke verby te kom. Die suspension was ver­basend buigsaam en het die bumps en riffels opgesoak. In die tye dat ek bestuur het, het ek ook nooit gevind ek moet nou stilhou omdat die sitplek my pynig nie. Baie kritici het daaroor gekef dat die shifter op ’n hangdown vanaf die dash sit. Maar só kan jy volgens jou intuïsie shift. Jy hoef nie op die vloer rond te voel na die shifter nie en hoef dus nie teen ’n hoë spoed weg te kyk van die pad nie. En ja, ons kon ook ál ons moe­wiese tasse en ál die piekniek-hampers en pre­sente laai. Ag, en dan was daar die goed wat net lekker is om te hê (in baie gevalle eerstes vir die cheapy segment). Bling 15-duim rims? Jip. ’n Flashy drukvin op die bokant van die boot lid? Jip. LED daytime running lights? Jip. Elektriese vensters voor en agter? Jip. ’n Touch screen vir die infotainment/connectivity combo wat jy via Android Auto en Apple CarPlay met jou slimfoon kan verbind? Jip. Tonnel Google Maps, app support en stemherkenning? Jip. Die kritici se monde is nou ook gesnoer oor die veilig­heidskenmerke. Daar is nou twee lugsakke, ABS en ventilated disk brakes. Onder in die Kaap aan­gekom, wou ons nie deur die tonnel gaan nie. Toe vat ons die kronkels van die Du Toitskloof-pas aan. Die pas is tegnies en gewoonlik durf ek hom net in performance beasts aan. Maar Vrou het my oortuig. Toe het ons die meeste fun in ’n lang tyd in ’n kar met ál ons klere aan. In kort: Die Datsun Go het ál die kenmerke van ’n legende in wording. Hy vra om mee gery te word.