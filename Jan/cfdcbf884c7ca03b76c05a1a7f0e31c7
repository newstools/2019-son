’N MAN van Eerste­rivier is erg getraumatiseer nadat hy soos ’n stout seun met sy eie belt pak gekry het. Lanzy Colville (36) van Kleinvlei vertel ’n klein stukkie koperdraad het hom by die Kleinvlei-polisie­stasie laat beland. “Ek het die stukkie draad opgetel. Toe my suster dit sien, het sy my broer vertel. Hy het die cops gebel.” Colville se hy het sy broer gesoebat om nie ’n saak te maak nie. “Maar toe laai hulle my in die vên. “By die stasie, in een van die containers, het die man gesê ek moet my belt afhaal. “Ná dit het hy gesê ek moet oor die stoel buk. “Hy het my toe meer as ’n halfuur met my eie belt oor my rug en hol gelooi. Wanneer ek omgekyk het, hy my beveel om voor my te kyk.” Die hoof van die speurders, ’n vrou, het tydens die looiery ingekom, beweer Colville. “Ek het haar gesoebat om my te help, want sy ken my. Ek het al baiekeer my lot by haar gaan verkla oor my huislike probleme.” Hy beweer die vrou het net uitgestap. “Toe vat hy my na ’n ander container toe. “Ek het my kleinniggie, wat ’n konstabel is, gesien en haar ook om hulp gesmeek. Die polisieman het my voor haar geslaan,” vertel Colville huilend. Die voorval het verlede Maandag plaasgevind. Volgens Colville is al verduideliking wat hy van die polisieman gekry het, dat hy nie die polisie re­spekteer nie. “Toe hy my die volgende dag laat gaan, het hy gesê ek moet nou die mense aflos.” Met behulp van sy suster het Colville ’n saak gemaak. Hulle het ook ’n klag ingedien by die on­afhanklike polisie­ondersoekdirektoraat (Opod). Colville en sy sibbes sit gereeld vas oor sy dwelm­gebruik en skarrel-ways. As gevolg hiervan slaap hy nou maar buite onder ’n afdakkie. Volgens hom praat hy en sy broer praat steeds nie met mekaar nie. Moses Dlamini, woordvoerder van Opod, het bevestig ’n klag is gelê teen ’n polisiebeampte van Kleinvlei. “Die saak word ondersoek,” het Dlamini gesê.