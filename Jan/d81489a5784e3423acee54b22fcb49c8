DIE Hop-huise sit sonder toilette en water – en menslike afval stroom in die strate af. Waar daar emmertoilette is, is die goed voor Desember laas leeggemaak. Rommel hoop op byna elke straathoek op. Slaggate skeur tyres stukkend en beskadig karre. Dít is net van die klagtes van die inwoners van Makhanda (voorheen Grahamstad). Nou hoop die DA-LPW Jane Cowley om oplossings te kry vir die inwoners van dié Oos-Kaapse studentedorp. Aksie “Ek gaan weer skryf aan die LUR vir samewerkende regering, Fikile Xasa, om dringende aksie te eis om te verseker dat die inwoners van Makhanda die dienslewering kry wat hulle verdien,” sê sy. “Ek sal ook die saak escalate aan my kollega Kevin Mileham in die parlement om daar te probeer vasstel hoekom die ANC die lot van die mense van Makhanda ignoreer.” Die issues in Makhanda is ook onlangs onder die vergrootglas gebring toe Nqaba Bhanga, die DA se premierskandidaat, die dorp saam met ander hooggeplaastes in die party besoek het. “Die lewensomstandighede van die mense is skokkend. Dit hou ’n reuse-gesondheidsrisiko in aangesien inwoners genoop word om daagliks langs rou riool te bly en daardeur te loop. “Inwoners kan maklik siektes soos diarree, disenterie, cholera en hepatitis optel. “Die ANC-regering het die inwoners van Makhanda in die steek gelaat deur nie basiese dienste te verskaf nie.” Cowley en ander diknekke het in die verlede reeds versoek dat die Makhanda-munisipaliteit onder administrasie geplaas word en ook dat die raad ontbind word, maar sonder sukses. “Raadslede wat tydens raadsvergaderings die probleme rondom dienslewering aangespreek het, is ook onwettig uit die vergaderings geskop. “Hoeveel inwoners moet siek word of selfs sterf weens dié haglike omstandighede voordat aandag daaraan geskenk word?” Teen druktyd het nie die Makhan­da-munisipaliteit of Xasa se kantoor op Son op Sondag se navrae om kommentaar gereageer nie.