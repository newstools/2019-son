DUANNE Olivier, Suid-Afrika se boulheld in die toetsreeks teen Pakistan, kan dalk volgende seisoen die Knights vir Lions of die Titans verruil. Olivier is gister op ’n nuuskonferensie gepols oor sy sukses in die reeks op die Wanderers en Super­Sportpark. “Die blaaie hier is goed en ek hou daarvan. Ek dink dit pas my,” het hy gesê. Opkom Op die vraag of hy die Knights franchise met wie hy tans ’n kontrak het, sal verruil, sê hy: “Op die oomblik geniet ek my krieket in Bloemfontein. “Maar ek sal seker aan die einde van die seisoen gaan sit en oor my toekoms besin. Wie weet wat dalk kan opkom.” Met die derde toets wat vandag in Johannesburg klaarmaak, is Olivier die voorste paaltjievraat.