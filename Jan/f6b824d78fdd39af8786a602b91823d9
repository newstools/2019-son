HY WAS die land se eerste bruin opera-ster. En al het hy nie in die apartheidsjare ál die krediet geproe het wat hom toekom nie, gaan Ronald “Ronnie” Theys nou vereer word in ’n movie wat Nathan, sy seun, oor hom maak. Uncle Ronnie, soos wat hy alombekend was, het die wêreldverhoë aan die brand gesing. Maar daar was net een probleem: Uncle Ronnie was coloured en kon nie ál die accolades kry wat sy talent verdien het nie. En nou, byna vyf jaar ná sy afsterwe, probeer Nathan met die fliek Ronald sy pa die eer gee wat hy verdien. Uncle Ronnie se vrou, Joan, sê haar man was baie gefrustreerd oor sy velkleur hom teruggehou het. Die egpaar het ontmoet toe Ronnie die best man was by haar suster se troue, vertel antie Joan. Hulle het in 1969 getrou en was byna 50 jaar getroud. “Ronnie het grootgeraak in die destydse Distrik Ses en het altyd op die hoeke van die Canterbury-flêtse met sy vriende gestaan en sing. “Sy vriende het hom altyd aangemoedig om van sy talente gebruik te maak. Toe Ronnie by die Eoan-groep aansluit, het dinge vir hom begin gebeur. “Ronnie was nie die ‘regte’ velkleur nie en as hy destyds in verkrampte plekke soos Bloemfontein moes optree, kon hy nie in dieselfde hotelle as sy wit vriende bly nie.” Uncle Ronnie se talente het hom so ver as Duitsland en Skotland gevat. Volgens antie Joan was dit juis in Skotland waar haar man ’n beurs van ses jaar aangebied is om opera te studeer. “Ons kinders was egter nog jonk en ons het nie die fondse gehad om van hierdie golden opportunity gebruik te maak nie. “Die apartheidsjare en die gebrek aan geleenthede het Ronnie ’n bietjie verbitterd gemaak. “Maar hy het gesê hy gaan nooit opgee nie en hy gaan die wêreld wys dat coloureds potensiaal het en dat daar ook geleenthede vir ons is. “Ronnie was ’n baie loveable mens. Selfs al het hy jou nie geken nie, sou hy ’n grappie met jou maak. Selfs die bergies was baie lief vir hom.” Kreatief Nathan is tans ’n regisseur en vervaardiger in Brittanje. Hy sê dit was vir hom maklik om die projek aan te pak oor sy pa altyd sy grootste inspirasie was. “My pa het my geïnspireer om kreatief te wees. “Sy storie behoort ander mense te inspireer dat as ’n persoon van kleur in daardie moeilike jare sy drome kon najaag, kan mense dit vandag ook doen. “My pa het nooit opgegee nie en het op 35-jarige ouderdom sy werk as voorman in ’n fabriek opgegee om sy drome voltyds na te jaag.” Nathan sê hulle is tans in die ontwikkelingsfase van die fliek ná hulle finansiering plaaslik en in die buiteland vir die fliek kon werf. “Vir die volgende drie maande is ek terug in Suid-Afrika, waar ek workshops gaan hou en verder sal werk aan die ontwikkeling van die draaiboek.”