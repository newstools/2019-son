FORTUNATE Chidzivo het gister met ’n voortreflike vertoning in die Bay to Bay-wedloop vorendag gekom. Altesaam 6 000 langasems het gister vir die asemrowende wedloop van Kampsbaai tot Houtbaai en terug in ideale koel, bewolkte toestande aangetree. Die 31-jarige atleet van die Langa-klub het die 30 km in ’n rekordtyd van 1 uur, 52 minute en 59 sekondes afgeblits. Die tyd van dié boorling van Zimbabwe het Monica Drogemoller se rekord – wat sy 30 jaar gelede opgestel het – oortref. Wat Fortunate se vertoning nog meer besonders maak, is dat sy die enigste vrou is wat die uitmergelende wedloop in minder as twee uur afgelê het. Sy het Ulrica Stander (2:03:00) van die Murray & Roberts-klub met ’n allemintige 10 minute geklop. Annerien van Schalkwyk (2:13:43) het 20 minute ná Chidzivo ingekom in die derde plek. In die manswedloop het Lin­di­khaya Mthangayi (1:38:26) van Itheko met die louere weggestap. Hy het hakskene gewys vir Robson Chigara (1:39:33), ’n spanmaat van Itheko. Duanne Fortuin (1:39:44) van die Boxer-atletiekklub moes tevrede wees met die derde plek. In die wedloop oor 15 km het Vuyolwethu Mbukushe (47:26) van die Atlantic-atletiekklub (AAC) koning gekraai. Siboniso Soldaka (47:50) van CPUT was kort op sy hakke in die tweede plek met André Afrika van Eersterivier (49:10) derde. Legendariese Nolene Conrad (54:37), het haar staal in die 15 km gewys. Dié atleet van Murray & Roberts het onlangs van ’n oefenkamp in Kenia teruggekeer. Met dié vertoning het sy gewys sy handhaaf op die oomblik ’n uitstekende peil. Zintle Xiniwe (59:58) van Boxer was tweede en Kim Laxton (1:00:24) derde. Laxton van die Rand Athletic Cuc (RAC) is die dogter van die legendariese langasem Sonja Laxton.