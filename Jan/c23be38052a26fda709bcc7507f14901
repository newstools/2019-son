DESIREE Ellis het nie begin sokker afrig om toekennings te wen nie. Die harde werk van die afrigter van Suid-Afrika se nasionale vroue-sokkerspan, Ban­yana Banyana, is egter Dinsdagaand in Dakar, Senegal, beloon toe sy as die CAF (die sokkerbeheerliggaam in Afrika) se afrigter van die jaar gekroon is. Thembi Kgatlana, Banyana Ban­yana se ster-doelskieter, het weggestap met die award as Afrika se vrouespeler van die jaar, sowel as die doel van die jaar-toekenning. Ellis, wat in Soutrivier, Kaapstad, gebore is, het Suid-Afrika vanaf 1993 tot 2002 met groot welslae in 32 wedstryde verteenwoordig. Die 55-jarige breier het Vrydag by ’n Kaapse hotel in ’n eksklu­siewe­ onderhoud aan Son op Sondag gesê: “ ’n Coach­ se job is om ’n span voor te berei om positiewe uitslae te kry. Jy doen nie dinge om toekennings te wen nie, maar as die span goed vaar, word die coach daarvoor beloon. “Dit is egter ’n spanpoging en ek kan nie ál die krediet vir die span se sukses vat nie. Die hele bestuurspan werk baie nou saam. Almal speel ’n groot rol.” Toe Ellis as hoofafrigter aangestel is, het sy besluit om net voort te gaan om haar job na die beste van haar vermoë te doen. Sy sê sy weet presies wat van haar verwag word. “Niks het verander nie. Ek doen steeds dieselfde goed. Dit was ’n surrealistiese oomblik en ’n ongelooflike gevoel om ’n toekenning te kry. “Dit wys ons is op die regte pad in vrouesokker in Suid-Afrika. “Toe ek besluit om ’n coach te word, het ek seker gemaak dat ek soveel moontlik leer. “Jy werk met spelers wat die game verstaan. Jy moet dus seker maak dat jy altyd die regte boodskap oordra.” Die voormalige kaptein van Ban­yana Banyana glo om die afrigter van die nasionale span te wees, is vir haar die beste job. “Dis my passie en dis great dat ek betaal word vir iets waarvoor ek baie lief is. Dit voel glad nie soos ’n job nie.” Ellis is nou opgesaal met die taak om haar span voor te berei vir die Wêreldbeker-toernooi wat van 7 Junie tot 7 Julie in Frankryk plaasvind. “Die spelers is uiteraard baie opgewonde om World Cup toe te gaan. Die harde werk begin nou. Daar bly nog ses maande oor en ons sal drie keer so hard moet werk om seker te maak ons is in puik fisieke toestand. “Omdat ons nuwelinge is, gaan dit beslis nie maklik wees nie. Jy kan nie na ’n World Cup gaan en verwag daar is maklike spanne nie. Ons sal net deeglik moet voorberei en beplan. “Niemand het ons ’n kans teen Nigerië in die Afcon gegee nie. Ek weet die World Cup is op ’n baie hoër vlak. “Die eerste game teen Spanje gaan bepaal hoe die res van die toernooi vir ons verloop. “Ons sal egter realisties moet wees omdat dit ons eerste World Cup gaan wees. Ons weet egter waartoe ons in staat is en glo in ons vermoëns,” sê Ellis vasberade.