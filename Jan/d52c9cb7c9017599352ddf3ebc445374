DIE moord op ’n jong man van Tiryville, Uitenhage, is die laaste strooi vir dié area se inwoners. Naven Maart (19) is gister aan messteekwonde dood. In dié gemeenskap is daar twee groepe jong mans wat almal se lewe versuur. Son verneem dié groepe is die Dinge Likers (DL’s) en die Destruction Directions. Hulle is kastig nie gangsters nie, maar baklei die laaste ruk onder mekaar. Hulle jaag onskuldige kinders en volwassenes met kapmesse rond. By Son se besoek was Maart se familie nie tuis nie, maar ander inwoners het wel oopgemaak. Geraldine Prince van Barracudasingel sê die outjies maak hulle lewe hel. “Een van die outjies het my seun (16) by die skool op die arm gekap. Ons het ’n saak teen hom gaan maak en ’n interdik gekry. “Maar hulle kom nog hiernatoe en gooi my ruite met klippe uit. Hulle het ook met hulle messe aan ons deur kom kap,” vertel ’n gatvol Prince. Sy noem dat die ouens selfs haar klein kindertjies langs die pad kry en hulle met messe jaag. Celine Peters sê: “Ons het geblock in die jaart en pot gemaak toe die ouens ons met klippe gegooi het. Hulle het gesê hulle gaan ons vrek maak. Almal het toe in die straat af gehardloop. “Ek het bang gevoel, want hulle speel nie.” Nog ’n vrou wat vir haar lewe vrees, sê sy en talle ander inwoners het na die Kamesh-polisiestasie gegaan. “Hulle het in September verlede jaar die strate kom patrolleer en dit het ’n bietjie gehelp. Maar die polisie vat nooit hulle kapmesse af nie. “Hulle steek ook die wapens by mense se huise weg. “My seun (20) is al in sy bors gesteek.” Maggie Jacobs, ’n gemeenskapsleier van Tiryville, meen die polisie moet saam met ander leiers werk om die probleem hok te slaan. Kapt. Gerda Swart, ’n polisiewoordvoerder, sê ’n geregtelike doodsondersoek is aangevra nadat Maart gesterf het aan ’n oop wond aan die kop. Volgens kol. Priscilla Naidu, ’n polisiewoordvoerder, het die voorval Maandag 10:20 plaasgevind. “Daar word beweer dat Keenan Basterman (22) en twee vriende gekonfronteer is deur ’n groep mans wat Basterman by ’n rooftogsaak betrek het. Ondersoek “Hulle het die slagoffer en sy vriende gejaag. “Basterman het verskeie steekwonde opgedoen en is op die toneel dood,” sê Naidu. Die Bethelsdorp-polisie ondersoek die moord, maar niemand is nog in dié verband gearresteer nie.