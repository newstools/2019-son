SKUIF vir ’n oomblik die heldedaad van die Cape Cobras se Dane Piedt in Oudtshoorn opsy – dit is die uitslag teen die Dolphins wat nou saak sal maak. Dit is die einste Piedt, die Kapenaars se kaptein wat 13 paaltjies in die sege oor die Titans geneem het, wat sy span môre teen die Dolphins op die City Oval in Pietermaritzburg sal lei. Die Wes-Kaapse franchise staan voor ’n reuse-uitdaging met die Lions wat met 168.42 punte binne trefafstand in die tweede plek op die punteleer is. Die Cobras staan op 171.46 punte bo-aan die punteleer. Dit gebeur nie aldag dat die laaste wedstryde in die nasionale meerdaagse reeks in “eindstryde” omskep word nie. Nou stuur die wedloop om die titel tussen die Lions en Cobras op ’n opwindende einde af. Die Lions kom in Potchefstroom teen die Warriors te staan. Daar is bitter min te kies tussen dié twee spanne. Beide spog ook met twee van die land se jong opkomende afrigters – Ashwell Prince van die Cobras en Enoch Nkwe van die Lions, wat ywerig is om hul stempel af te druk. Prince en Nkwe sê die toestande soos reën en die kolfblad sal bepalend wees. Prince moes die laaste tyd ook maar vasbyt met beserings wat sy span omtrent geteister het. Boonop het hy spelers aan die Proteas afgestaan. Veranderinge Daar is wel goeie nuus vir Prince omdat die aanvangskolwer Janneman Malan van sy vingerbesering herstel het. Die blitsbouler Tladi Bokako is ook weer fiks. In dié stadium lyk dit asof Prince dalk net twee veranderinge kan aanbring. Die aanvangskolwer Simon Khomari, wat 77 waardevolle lopies in die Cobras se eerste beurt teen die Titans aangeteken plek, kan plek maak vir Malan. Die veelsydige Ferisco Adams, wat vir inderhaas vir die stryd in Oudtshoorn nader getrek is, kan weggelaat word sodat Bokako sy terugkeer kan maak. Die jong linkshandige swaaibouler Akhona Mnyaka verdien nóg ’n kans. Hy het sy debuut teen die Titans gemaak en 1/42 in 10 beurte geneem.