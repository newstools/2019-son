ONDER Ole Gunnar Solskjær se bestuur mag hy weer lekker aanvallende sokker speel. So sê Paul Pogba, ’n lid van die Franse span wat die Wêreld­beker-sokkertoernooi laas jaar gewen het. Volgens Pogba was die lewe onder Manchester United se voormalige breier José Mourinho maar swaar. Mourinho en Pogba het vroeër dié seisoen ’n groot uitval met mekaar gehad oor taktiek, en dít het dié ster­speler toe sy kapteinskap gekos. Pogba sê Mourinho se taktiek was so ingewikkeld dat hy dit nie meer geniet het om te speel nie. Hy het aan Sky Sports gesê: “Ek hou daarvan om in ver­name wedstryde en teen die beste spelers te speel – dís hoe ’n mens verbeter, vorder en meer ervare word.” Styl Pogba sê United se oor­winning (1-0) Sondag oor Totten­ham Hotspur was ’n belangrike een vir die klub. Oor Mourinho se styl sê hy: “Dit was altyd baie moeilik met die stelsel en taktiek wat ons toegepas het, want ek wil eerder aanval en druk plaas op die opponente. “Verdediging is nie die beste­ aspek van my spel nie, maar wanneer ek aanval, is ek op my gemaklikste.” En dít kan hy weer doen Saterdag teen Brighton & Hove­ Albion tuis op Old Trafford. Die Red Devils en Arsenal het dieselfde punte in die Engelse Premierliga (EPL). United is sesde op die punte­lys. Arsenal is egter vyfde danksy ’n gunstiger doeleverskil. Die Red Devils het nou ses agtereenvolgende seges in die EPL onder die Noor behaal.