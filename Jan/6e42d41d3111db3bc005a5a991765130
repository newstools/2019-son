EK HET mos al in die verlede gepraat van die siekte waaraan ek ly. ’n Ding wat ek sommer petrolkopitis G gedoop het. Vir my is dit terminaal. Dan is daar ook die individue wat die superstrain-/Ebola-weergawe van dié siekte het. Oor die naweek gaan kuier ek by my groot vriend Ian Loubser. Om hom ’n Peugeot fanatic te noem, is die understatement van die eeu. Hy het ’n hele paar karre van dié handelsnaam, en ek het al oor hom geskryf. Maar wat Ian nie vir my gesê het nie, is dat hy êrens in ’n skuur onder meer ’n vintage 1930-Peugeot 201 vir my weggesteek het. Daai aand raak ek verlief op so ’n vietse blou Franse mademoiselle ... dekades ouer as ek. Maar dit is nie eintlik waaroor vandag se skrywe gaan nie. Ek slaap toe oor, want ons moet die mademoiselle vroeg die volgende oggend “kerk” toe neem. En wanneer ek van “kerk” praat, dan praat ek natuurlik nie van ’n kerk in die tradisio­nele sin van die woord nie. Vroeg die Sondag vat ons as deel van ’n konvooi die pad (teen ’n goeie 40 m/h) na ’n weggesteekte plek genaamd Timour Hall. Dis in Plumstead, teen die voetheuwels van die berg. Nou, as journo het ek jare met die polisie saamgewerk. Ek weet nogal dis ’n saamtrekplek vir die International Police Association. Maar wat ek glad nie geweet het nie, is dat dit ook daai naweek ’n saamtrekplek is vir mense van ’n sekere “religion”. Noem dit sommer die Cult of the Car. Want toe ry ons in by die hekke van Nirvana vir enige een met my siekte. Vergeet Trump se volgelinge, of dié van Sciën­tologie. My geloof is universeel. En ek kon dit sien by die Timour Hall IPA Classic Car and Bike Show. Dié geloof/kultus strek oor die grense van ras, geslag, politieke oortuigings, godsdiensoortuigings, arm of ryk, jonk of oud. Jy kan natuurlik verskille hê en heftig raak oor goed. Oupa Maar waar anders sal jy ’n moewiese biker met al sy glorieryke tatoes met ’n blue-rinse tannie uit Constantia sien praat? Of ’n wit laitie wat land en sand oor die deugde van ’n V8 Cortina gesels met die wa se eienaar, wat uit ons gemeenskap kom. Ek het self ’n onwerklike ervaring gehad. Ek sien toe so ’n classic 1928- 4½F V8 Bentley ragtop, en onmiddellik vergeet ek my ander girlfriend. Dié Britse royal was achingly beautiful. Haar eienaar is ’n skatryk Britse oupa. Hy het ’n paar vintage Bentleys en hulle gaan vir enige iets tussen £200 000 en 500 000, oftewel tussen R3,6 miljoen en R9 miljoen. Onder normale omstandighede sou hy nooit eens in dié takhaar se rigting gekyk het nie, wat nog te sê met my gepraat het. Maar nadat hy die vonkel in my oog vir sy pride and joy gesien het, skud hy my hand en begin (in hogere Ingils) met my gesels asof ek sy beste vriend is. Hy haal obskure feite en syfers aan oor die model by die skou ... en oor die brand en al sy ander Bentleys. Dit het geklink of hy die deursnee ken van elke moer, silinderkop, chassis, wing nut en wat nog van elke Bentley wat al gemaak is. Al klink só iets heeltemal anal retentive en miskien (net miskien) ’n bietjie obsessief, het dit my nie in die minste gepla nie. Daai dag het ek besef ons almal aanbid by die altaar van die kar. Dit trek ons saam. Ware demokrasie kan miskien iets by my cult leer.