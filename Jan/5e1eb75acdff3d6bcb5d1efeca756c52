GARTH April, ’n voormalige losskakel van die Sharks, gaan voortaan vir die Bulls in die Superrugby-kompetisie uitdraf. Volgens fiekie7.co.za het April ingestem om by die franchise in Pretoria aan te sluit. Die 27-jarige gaan na verwagting vandag na Suid-Afrika terugkeer. April het vir NTT Communications­ Shining Arcs in Japan se topliga uitgedraf. Die vlugvoetige veelsydige agterspeler was op die Sharks se boeke van 2015 tot 2018. Robert du Preez sr., afrigter van die Sharks, het egter verkies om sy seun, Robert jr., op losskakel en Curwin Bosch op heelagter aan te wend. Daar was dus nie plek vir April in die Sharks se beginspan nie. By die Bulls sal hy sake moet uitspook met spelers van die kaliber van die Springbok-losskakel Handré Pollard en die belowende Manie­ Libbok. April is ook gemaklik in die laaste vesting, waar Warrick­ Gelant na verwagting die man in die saal gaan wees. Die Bulls is onlangs ook versterk met Bokke soos Duane­ Vermeulen, Schalk Brits en Cornal Hendricks. Hulle spog ook met voormalige Blitsbokke Dylan Sage­, Rosko Specman en Stedman Gans. Die losvoorspelers Muller Uys en Paul Schoeman het ook Pretoria toe geskuif.