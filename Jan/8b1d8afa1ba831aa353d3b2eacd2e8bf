CALITZDORP. – Elroy Conradie (19) was as kind meer in hospitale as in die skoolbanke. Elroy was sewe toe breinkanker by hom gediagnoseer is, en die siekte het sy ontwikkeling erg gestrem het. Hy was in en uit by die Rooi Kruis-kinderhospitaal en Groote Schuur. Sy suster, Denelene, sien tans om na hom. Hy sê: “Ek het gesien hoeveel ’n nurse moet deurmaak. Hulle het my later soos hul eie kind behandel. “Ek ken pyn en lyding, maar hulle het dit vir my draaglik gemaak. Nou wil ek, uit dankbaarheid teenoor die Groot Geneesheer, ook ’n nurse word.” Op 11 is sy brein letterlik in twee gesplit om die kankergewas te verwyder. Elroy sê: “Die kanker het my nie teruggehou nie. Dit het my eerder ge­motiveer om harder te probeer.” En hy hét, want een van Elroy se prestasies is dat hy matriek geslaag het, al is hy net ’n bietjie langer as ’n gr. 6-leerder. Hy sê: “Ek wens my ouma Rose, wat oorlede is, was nog hier. Dis sý wat my hospitale toe gevat het.” Bevry Hoewel Elroy uiteindelik van die siekte bevry is, is hy ’n lid van ’n onder­steuningsgroep van pasiënte wat kanker oorleef het. Elroy, sê: “Ek wil baie graag verpleging studeer, maar ek het nie die geld daarvoor nie.” Enige iemand wat dié dapper vegter wat diep in enige een se hart sal kruip, wil help, kan 084 093 4018 bel.