LADISMITH. – Die soveelste selfdood in die polisie se aanhouding­selle. Dis wat hier op die voorlaaste dag van 2018 gebeur het toe Deon Januarie (41) hom glo in die selle opgehang het. ’n Informant sê: “Almal ken Deon – ’n saggeaarde ou­ wat maar altyd net tuine netjies gehou het. “Is dit nie tyd dat die cops leer om die tekens te lees as hulle ’n ou toesluit nie?” Dis nie die eerste keer dat so ’n tragedie hom in die aanhoudingselle afspeel nie. Herbert Afrikaner se bebloede lyk is in 2008 aangetref. Clinton Sass van Zoar het in 2013 sy eie lewe daar geneem. Soufie Selungo is ’n paar jaar gelede dood nadat die polisie haar gearresteer het. Verskeie mense is ook dood nadat hulle na bewering deur cops aangerand is. Stink Frans Januarie, ’n familielid van Deon Januarie, is onlangs vir dronk wees op straat aangekeer. “Die toestand van die selle is treurig. Dit stink, die komberse is vol vlooie en daar was nie eens water nie.” Ene Boeta Muis, wat ook aangehou is, sê daar was geen water toe hy vir dronk wees op straat aangekeer is nie. AO Jannie Cedras, ’n polisiewoordvoerder, het Deon se dood bevestig. Hy sê die selle word gereeld skoongemaak. Hy voeg by mense wat oor die toestand van die selle ontevrede is, kan met die stasiebevelvoerder, lt.kol. Jakobus Marthinus, praat.