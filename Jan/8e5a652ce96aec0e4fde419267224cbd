KRIEKET Suid-Afrika se ontwikkelingsplanne om die standaard tussen gegoede skole en dié van townships te verbeter, het momentum gekry. Die eerste T20-wedstryd in die nasionale Momentum Friendship Games-reeks is Dinsdag op die sportterrein van die Rondebosh Boys’ High School in die Kaap gespeel. Die wedstryd tussen Rondebosch se o. 15-span en dié van die Tygerberg Standard Bank Regional Performance Centre (RPC) het baie aandag getrek. Clinton du Preez, bestuurder van krieketsake by die Westelike Provinsie-krieketvereniging, sê die spelers in die RPC-span is gekies uit die unie se ag hubs. “Die hubs-program is deur KSA ingestel by skole waar dié sport weens ’n gebrek aan hulpbronne nie aangebied word nie. “Ons neem die leerders wat in die sport belangstel, na ’n spesifieke hub in die area waar hulle spesiale afrigting kry.” Rondebosch het die wedstryd met 10 lopies gewen danksy puik kolfbeurte deur Fayaad Daniels (59 van 64 balle) en Jacques­ Jooste se onoorwonne 46. Dit het grootliks gehelp dat die tuisspan 153/5 aangeteken het. Die besoekers het binne 20 beurte net 142/8 bereik. Caleb Schoulas van die Tygerberg Standard Bank RPC het goed gekolf en 50 lopies van 42 balle gemoker.