SUID-AFRIKA se nasionale sokkerspan moet nou kwalifiseer om in die Afrikabeker-toernooi later dié jaar te speel. Dit kom nadat Egipte die groen lig bo Suid-Afrika gekry het om Afrika se grootste sokkerskouspel aan te bied. Kameroen sou aanvanklik die toernooi aangebied het, maar die CAF, die beheerliggaam van sokker in Afrika, het besluit om die toernooi van dié land weg te vat. Veiligheid en onvoltooide stadions het CAF gedwing om ’n nuwe gasheer te soek. Afdwing Suid-Afrika was aanvanklik in die binnebaan om die toernooi aan te bied. Dit sou beteken dat Bafana Bafana as gasheer outomaties sou kwalifiseer. Nou moet Bafana Bafana sy laaste wedstryd in die kwalifiseringsronde vir die toernooi teen Libië gaan wen of ’n gelykop uitslag afdwing. Bafana Bafana pak Libië op 22 Maart, maar dit is nog onbekend waar die wedstryd gespeel sal word. Libië het tot dusver weens konflik sy tuiswedstryde in die kwalifiseringsronde in Tunisië gespeel. Die Afrikabeker-toernooi sal van 15 Junie tot 13 Julie beslis word.