ONTSTOKE ouers van leerders by die Happy­dale Training Centre wat meer onderrig-ruimte vir hul kinders by die sentrum soek, het gister en Dinsdag die hek na die sentrum gesluit. Die skool, wat die sentrum met die Ebenaezer Holiness Church in Gelvandale deel, sê die kerk dink hy is in beheer van die sentrum en weier om meer ruimte in die sentrum aan die groeiende getal leerders af te staan. Die Happydale-skool is vir kinders met spesiale leer­behoeftes. Michael Mitchell, projekbestuurder by die skool, sê die skool moet tans 92 kinders in drie beknopte klasse inpas. Hy sê daar is boonop ’n waglys van sowat 14 kinders wat hoop op ’n plek by die skool Mitchell voeg by in die sentrum staan daar tans drie vertrekke leeg, maar die kerk weier om dié ruimte aan hulle af te staan. Mitchell sê die skool het al hoeveel keer probeer om die kwessie met die kerk se pastoor, Henry Williams, te bespreek, maar die pastoor weier volgens hom om na die tafel te kom. Mitchell sê daar is tans net drie skole in die Baai vir leerders met spesiale behoeftes. Hy sê die ander twee skole is reeds vol. Hy voeg by die aanvraag vir plek vir leerders met spesiale leerbehoeftes is baie groot. “Die kerk ontneem die kinders onderrig. Waarheen moet die kinders gaan? “Dié kinders is easy targets en gangsters gaan misbruik maak van hulle. “Die ouers het die reg om so op te tree, want hulle tree op in die belang van hul kinders.” Williams het by navraag gesê die kerk het ’n lease agreement met George Ambrose, die sole trustee van die gebou. Volgens hom lui die lease agreement die kerk occupy die voorste gedeelte van die gebou en die skool die agterste deel. Williams sê benewens kerkdienste wat in die gebou gehou word, bedryf die kerk ’n kleuterskool en ál die klasse is oorvol. “Ons kan nie mentally challenged kinders tussen dié kinders sit nie. Dis baie gevaarlik.” Bingo Volgens Williams sustain die kerk die gebou deur die jare en het die skool nog nie ’n sent bygedra nie. Williams sê deur die jare het die kerk al van sy ruimte aan die skool afgestaan vir bingo drives en meetings. “Hulle abuse my vrou verbally, maar ons reageer nie. “Om te dink ek het Michael ’n werk gegee. Dis hartseer dat hy die kerk fight.” Die kerk en skool se onderskeie boards sou gistermiddag vergader om ’n oplossing te probeer vind.