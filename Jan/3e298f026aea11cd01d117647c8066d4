SELFS Kimmy se tong raak ’n bietjie los wanneer sy te veel voggies gesluk het. Kanye West se vrou, Kim Kardashian-West, het dié week op die show Watch What Happens Live with Andy Cohen bevestig hulle gaan weer ouers word. Cohen het die mammie van drie gevra: “Werk julle aan nog ’n baba?” Sy het geantwoord: “Ja, ons doen.” Hoewel baie mense geskinder het dat ’n vierde baba vir Kimye op pad is, het die egpaar self nog niks bevestig nie. Kimmy het aan Cohen verduidelik die nuus het uitgeglip nadat sy te veel gedrink het. “Ek het op ons Krismispaartie dronk geword en ek het ’n paar mense daarvan vertel. “Ek kan nie onthou wie die mense is nie, want ek word nooit dronk nie.” Die realiteit-ster het ook bevestig dit is ’n seuntjie. ’n Informant het aan E! News vertel die surrogaat-mammie is al diep in die swangerskap. Kimye gaan glo in Mei die seuntjie verwelkom. Ek hoop teen daardie tyd is ons al oor ons babelas oor die royal baba se aankoms sodat ons darem ’n bietjie aandag aan die Kardashian-West-bloedjie kan gee.