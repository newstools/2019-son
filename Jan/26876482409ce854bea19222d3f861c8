GATVOL Capetonian het dié week voor die kan­tore van die departement van arbeid in Mitchells Plain protes aangeteken teen die aanstelling van sewe mense van buite dié woonbuurt. Volgens Fadiel Adams, woordvoerder van Gatvol Capetonian, het hulle agt maande gelede in ’n vergadering met die departement geëis dat die aanstellings in lyn moet wees met die konstitusie en konstitusionele hof. Hulle wou hê mense van Mitchells Plain moet die geleentheid gebied word. As hulle aansoek doen en kwalifiseer, moet daar nie op grond van die konstitusie teen hulle gediskrimineer word nie. Tot op hede het Gatvol Capetonian nog niks van die departement gehoor nie. Intussen is sewe mense van buite Mitchells Plain aangestel en die aansoekers wat in hierdie woonbuurt bly, het nie eens ’n onderhoud gekry nie, beweer Adams. Hy voer aan hulle is genader deur iemand met die regte kwalifikasies en ondervinding wat aansoek gedoen het vir die poste, maar nie ’n onderhoud gekry het nie. Adams sê: “Daarom hou ons hierdie protesaksie. “Ons gaan geen kos of water inneem totdat die minister van arbeid ons kom sien en antwoorde gee oor hoe die aanstellings gedoen is, hoe deursigtig die proses was en hoekom nie een van ons mense aangestel is nie.” Adams sê verder hulle gaan by die arbeidskantore bly, “al gaan ons flou val van die honger. Maar antwoorde wil ons hê. “Hoekom, ná meer as 20 jaar van demokrasie, word daar nog teen ons gediskrimineer? “Ek kan tronk toe gaan as ek die ‘k-woord’ gebruik, maar ons word steeds as kleurlinge uit­gekryt. “Dis ’n naam deur ons onderdrukkers aan ons gegee is om ons minderwaardig te laat voel. “Hoekom moet ek steeds op ’n aansoekvorm ‘kleurling’ invul­? “Dit is krimineel dat die boodskap indirek aan ons sogenaamde bruin mense gestuur word dat hulle nie goed genoeg is om in die departement te werk nie. “Daarom moet hulle maar taxi-operators word.” Adams sê laastens hulle is gatvol daarvoor om deur ’n departement en regering “mislei” te word. “Ons gaan nie weg nie. Dag ná dag gaan ons hier wees. “Regdeur die nag – totdat daar na ons geluister word. Genoeg is genoeg!”