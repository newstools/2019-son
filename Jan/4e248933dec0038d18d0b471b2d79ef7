“SY IS ’n vrou wat mense se lewe vernietig. Sy is gulsig en wil hê wat ander nie kan bekostig nie.” So het adv. Lise Keech, staatsaanklaer, gister in die Baaise handelshof in haar slotbetoë en ter verswaring van vonnis gesê in die verhoor van Lindie Sharp (45). Sy is vroeër skuldig bevind op klagte van bedrog waarby altesame R3,4 miljoen betrokke was, as­ook geldwassery waarby R1,4 miljoen betrokke was. Die misdrywe het plaasgevind terwyl sy by Micro Care in Neave Township ’n boekhouer was. Keech het Sharp in kruisondervraging gelei om te getuig dat sy vier jaar lank van haar werkgewer gesteel het. Sy het sekere maande meer as R100 000 gesteel. Keech het haar voorts gelei om te getuig sy het altesame 242 keer van Micro Care gesteel. Sharp sê toe huilend: “As ’n mens eers begin, is dit moeilik om te stop.” Sy het erken sy het die gesteelde geld gebruik vir klere, vakansies, speelgoed vir haar kinders, om haar huis in Despatch op te knap en om te gaan uiteet. Volgens Sharp het sy geweet haar werkgewers kry swaar en mense word afgedank, maar sy het aangehou steel. Dit het gevolg nadat Nelius de Lange, een van die direkteure, aan haar gesê het daar is ’n kontantvloei-probleem. Volgens Keech het Sharp 40 gesinne se lewe verwoes nadat die firma 40 werkers moes laat gaan. Keech het Sharp herinner aan die getuienis van De Lange dat die maatskappy nie sy krediteure binne 30 dae kon betaal nie en hulle ’n verband moes uitneem, asook gebruik moes maak van ’n overdraft-fasiliteit. Sy het Sharp daaraan herinner dat sy op 10 Maart 2017 – ’n paar dae voordat sy gevonnis is op ’n diefstal- en bedrogklag in ’n heel ander saak – ’n verdere R17 100 van Micro Care gesteel en in haar man se rekening geplaas het. Volgens Sharp het sy voortgegaan met haar misdrywe by Micro Care terwyl sy verhoorafwagtend was op haar eerste saak. Sy sê sy’t dit gedoen omdat haar law­yer destyds vir haar gesê het sy kan vir haar eerste saak lank tronk toe gestuur word. Keech het Sharp gelei om te getuig dat sy dinge vir oulaas wou geniet voordat sy eindelik tronk toe gaan. Swaarkry Sy het daaraan Sharp herinner dat sy jaarliks sowat R800 000 op ’n lekker lewe uitgegee het sonder om belasting te betaal. Keech het bygevoeg: “Dit is hartseer dat die kinders hul ma gaan mis, maar sy moes daaraan gedink het voordat sy gesteel het. “Dit is jou skuld dat jou kinders swaarkry.” Sharp word vanoggend gevonnis. Peter Dauberman tree op namens Sharp. Die saak dien voor landdros Johannes Claasen.