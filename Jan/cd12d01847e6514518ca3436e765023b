DIE Strand het ’n nuwe polisiebevelvoerder. Ontmoet kol. Devina le Roux, wat aan die begin van die maand daar begin werk het. Sy volg kol. Mike Reitz op, wat uitgetree het. Le Roux is al 30 jaar in die polisie en het in verskeie dorpe in die Wes-Kaap gewerk. Voordat sy na die Strand verplaas is, was sy die hoof van die polisie in Tafelbaai, wat ook die V&A Waterfront bedien het. Sy het in Strandfontein grootgeword. Gespring Die woonbuurt Broadlands Park beleef die afgelope maand bendegeweld en dwelmhandel is die hoofoorsaak. Verskeie jong mense is in die geweld dood. Volgens Le Roux het sy dadelik aan die werk gespring. Sy het verskeie riglyne ingestel om polisiëring beter te bestuur sodat die gemeenskap daarby baat vind. Haar planne het reeds begin vrugte afwerp toe die polisie Donderdagaand ’n vrou gearresteer het binne twee uur ná die skietdood van ’n jong man in Broadlands Park. Die vrou het twee vuurwapens in haar besit gehad. Een van die vuurwapens word met die moord verbind. Le Roux sê sy neem kennis dat die gebied waar sy nou aangestel is, maatskaplike probleme het wat aandag moet kry. Wat die nuwe cop-baas veral pla, is dat so baie kinders nie op skool is nie. Sy glo die departement van maatskaplike ontwikkeling sal haar hande sterk maak met goeie samewerking.