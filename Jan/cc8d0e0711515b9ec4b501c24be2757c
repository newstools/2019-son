VOORDAT die transfer window dié maand vir die ver­handeling van sokkerspelers sluit, sal Arsenal gou moet speel om beter verdedigers te koop. Dit is omdat West Ham United­ die Gunners Saterdag met 1-0 in die Engelse Premier­liga (EPL) geklop het. Unai Emery, Arsenal se nuwe­ manager nadat Arsène Wenger bedank het, het reeds aangedui dat hy spelers dié maand van ander klubs wil leen. Daar is egter ’n lekker aanbod van Juventus op die tafel vir Emery. Juventus is bereid om een van sy verdedigers, Mehdi Benatia, aan die Gunners te verkoop. Dis egter net as Aaron Ramsey hom vroeër by die Italiaanse klub kan aansluit. Daar is reeds ’n ooreenkoms tussen die Old Lady en die Gunners om Ramsey te verhandel. Arsenal wil Ramsey egter nog tot die einde van die seisoen baie graag op sy boeke hou. Juve soek die Walliese speler egter voordat die transfer window op 31 Januarie sluit. Emery sal ná die nederlaag die naweek onder druk wees om verstellings aan sy span te maak. Uit verskeie oorde word gesê die Gunners sal die EPL dié seisoen nie onder die voorste vier spanne afsluit nie. Manchester United blaas in hulle nekke, en nie net in die EPL nie. Dié twee spanne pak mekaar op 25 Januarie in ’n FA Cup-wedstryd. Soos sake tans staan, behoort United die kragmeting maklik te wen.