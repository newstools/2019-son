DIE vakbond Solidariteit gaan voor die einde van die week hofstukke beteken waarin gevra gaan word dat die onwettige skorsing van die onderwyseres van Schweizer-Reneke, Elana Barkhuizen, op 'n dringende basis opgehef word. Barkhuizen is geskors kort ná ‘n foto, wat wys hoe ‘n gr.R-klas van Laerskool Schweizer-Reneke volgens ras verdeel is, viral gegaan het op sosiale media. Solidariteit versoek in ‘n verklaring die Suid-Afrikaanse Menseregtekommissie (SAMRK) om die optrede van Noordwes se LUR vir onderwys, Sello Lehari, asook dié van verskeie politieke partye te ondersoek. Solidariteit vra verder dat die DA-leier, Mmusi Maimane, dissiplinêr teen sy jeugleier, Luyolo Mphithi, optree. Die vakbond oorweeg ook siviele regsaksie na afloop van die ondersoeke wat onder meer 'n lastereis kan insluit.