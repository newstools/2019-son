DIE geskorste kaptein, Sarfraz Ahmed, is terug in Pakistan, waar dit behoorlik oor sy toekoms gons. Ahmed is vir twee eendaagse en twee T20-wedstryde geskors nadat die Internasionale Krieketraad (IKR) bevind het hy het ’n rassistiese aanmerking teenoor die Protea Andile Phehlukwayo gemaak. Dit het in die derde ODI in Durban gebeur in die reeks wat gisteraand in Kaapstad met die vyfde wedstryd geëindig het. Krities Die Pakistanse Krieketraad (PKR) meen die skorsing was te erg, maar Ahmed is nogtans huis toe gestuur, al kon hy in die derde en laaste T20-wedstryd teen die Proteas gespeel het. Shoaib Akhtar was baie krities oor Ahmed se gedrag en Ahmed glo dié voormalige snelbouler het hom persoonlik aangeval. Wasim Akram, ’n voormalige kaptein van Pakistan, het gesê Ahmed moet die kapteinskap terugneem sodra hy weer beskikbaar is. Ahmed het met sy aankoms gister in Karatsji aan die media gesê hy weet hy was verkeerd en hy aanvaar sy straf.