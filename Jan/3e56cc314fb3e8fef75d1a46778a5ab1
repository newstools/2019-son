DAAR is nog net vier maande en nege eendaagse wedstryde vir Suid-Afrika se krieketspan oor voor die Wêreldbekertoernooi in Engeland en Wallis begin. Die Proteas se groep is nie naastenby uitgepluis vir dié grote nie, maar die kaptein, Faf du Plessis, is glad nie te bekommerd nie. Dit is wel duidelik dat die posisie van ’n volwaardige veelsydige speler besig is om ’n enorme kopsorg vir die Proteas te raak. Om balans in die spankeuses te vind, is dit vir die Proteas belangrik om op die bydraes van ’n veel­sydige speler staat te maak. “Ek hoop ek kan die vraag oor die veelsydige speler ná die reeks teen Pakistan (wat gister in Port Elizabeth begin het) beantwoord,” het Du Plessis gesê. “Ons hoop in dié wedstryde en die reeks teen Sri Lanka daarna sal een of twee veelsydige spelers hul hande opsteek en aan die keurders ‘uitskreeu’ om hulle te kies. “Andile Phehlukwayo, Wiaan Mulder, Chris Morris en Dwaine Pretorius is van die spelers in die wedloop.” Du Plessis reken die mede­dinging om plekke in die span is ’n gesonde situasie. “Met die ODI-span soek ons nog na die regte balans. “Ons gee meer spelers steeds kanse, want dit is belangrik om te sien watter aspekte in ons spel ons nog moet aanpak. “Pakistan is ’n sterk eendaagse span. Dié reeks is vir ons ’n nice uitdaging.” Ingespan Suid-Afrika is ook nog in die duister oor die draaiboulers. Imran Tahir is die eerste keuse, maar moet nóg ’n spesialis-draaier in die World Cup ingespan word? “Die draaiers sal teen Pakistan ’n kans kry om hul staal te toon. “Pakistan se kolwers weet hoe om draaiboulwerk te hanteer. Ons het egter goeie draaiers wat kan wys hulle moet World Cup toe,” het Du Plessis verduidelik. “Ons kyk altyd na spelers met die X-faktor as dit by die boulers kom. Lungi Ngidi, Dale Steyn en KG Rabada is fantastiese naatboulers wat hulself kies. Ons moet egter kyk na die moontlikheid van ’n ekstra naatbouler as een van hulle beseer raak.”