’N VOORMALIGE rugby-ster is in die “woods” nadat hy glo ’n ander man se gholfstokke ingetrek het. Earl Rose, voormalige Springbok-losskakel, en ’n vroulike metgesel is op beeldmateriaal van die Stellenbosch-gholfklub gespot. In die video stap Earl agter die vrou en dan gryp hy ’n gholfstok. Die vrou by hom vat ook ’n stok. Die twee verwyder die covers om die stokke se koppe en stap doodluiters met die stokke uit die gholfklub. Net voordat hulle by die deure uitstap, waai Rose vir ’n man wat hom herken. Chris van der Merwe, hoofbestuurder van die gholfklub, sê Rose en sy metgesel was nie Woensdag spelers nie. Van Der Merwe sê: “Die Stellenbosch-gholfklub is ’n openbare klub en enigeen is daar welkom. Die twee verdagtes het onder die voorwendsel gekom dat hulle by ons pro-winkel wou wees.” Intensie Hy sê eers lank nadat die twee weg is, het een van die spelers agtergekom sy gholfstok is weg. Nóg ’n speler het agterna óók ’n stok vermis. “Ons het na die kringtelevisie gaan kyk en hulle daar gesien.” Van der Merwe sê hulle het al een of twee gevalle van diefstal gehad, maar dat dit niks soos dié geval was nie. “In die voorval lyk dit of dit hulle intensie was om te kom steel,” meen hy. Grant Gainsford, een van die mans wie se stokke in die voorval gesteel is, sê hy berus in die polisie se ondersoek. Gainsford sê: “Ek het ’n klag gelê teen die persoon op die kringtele­visie. Hiervandaan moet die gereg sy gang gaan.” Gainsford se fancy gholfstok beloop R7 000. Die ander man se gesteelde stok se koste is óók baie – sowat R3 500. Volgens vriende van die rugby-ster is die vrou by hom beslis nie sy vrou nie. Die egpaar Rose het tot onlangs saam in Namibië gewoon. Rose het glo ver­lede jaar sonder sy vrou na die Strand teruggekeer. Sy vrou is glo steeds in Namibië. Rose, ook bekend as die Tiger Woods van rugby, het blykbaar sy nickname ’n bietjie té ernstig opgeneem. Op sy Facebook-blad deel hy ook graag video’s oor gholf. Verder was hy lid van twee groups waar mense gholftoerusting kon swop, koop of verkoop. Dit is nie die eerste keer dat die rugbyman vir omstrede redes in die media is nie. Verlede jaar het hy en sy pa, Enver, in die hof verskyn nadat hulle glo sy vriend ná ’n nag se gekuier­ lelik­ aangerand het. In 2012 het hy en sy vrou, Amore Rose, met sy BMW binne-in ’n fisheries geploeg. Die twee het omstreeks drie-uur die oggend van ’n nagklub gery toe die voorval plaasgevind het. Earl se rybewys is toe ingetrek. Gister het dit in rugbykringe “gewemel” dat die oud-Bok reeds deur die polisie opgetel is vir die beweerde diefstal. Sers. Noloyiso Rwexana, polisiewoordvoerder, sê hulle ondersoek die voorval, maar niemand is al in hegtenis geneem nie. Earl kon nie vir kommentaar bereik word nie. 