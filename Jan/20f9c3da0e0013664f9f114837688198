DIE sokkerklub Monaco hoop ’n Arsenal-outoppie kan hom uit die moeilikheid kry. Cesc Fabregas, voormalige Arsenal- en Chelsea-middelveldspeler, het hom by Thierry Henry (bestuurder) se Monaco-span in Frankryk se Ligue 1 aangesluit. Fabregas (31) sal vir drie en ’n half jaar vir dié Franse span speel. Die Spanjaard het die Blues verlede Saterdag in die FA Cup teen Nottingham Forest vir die laaste keer verteenwoordig en was in trane toe hy die ondersteuners met die eindfluitjie groet. Hy het hom in 2014 vanaf Barcelona by Chelsea aangesluit. Hy het tussen 2003 en 2011 altesaam 303 keer vir Arsenal gespeel. Opgewonde Fabregas beskryf die skuif as ’n nuwe projek wat ’n “groot eer” is. “Ek is hier om die span te help. Ek sien daarna uit om te begin. Ek is baie opgewonde,” het hy bygevoeg. Monaco het nie ’n fooi vir Fabregas betaal nie, maar sal “bonusse” aan Chelsea betaal wat verband hou met sy speel­tyd­. Fabregas het twee Premier­liga-titels, twee FA Cups en ’n League Cup in 501 verskynings in Engelse sokker gewen. Met die Gunners het hy die FA Cup gewen en in 2006 se Champions League-eindstryd teen Barcelona gespeel voordat hy hom in 2011 by die Spaanse reuse aangesluit het.