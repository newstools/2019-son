DIT lyk Clinton Larsen is die man om Chippa United vorentoe te vat. Dit is nadat die span Saterdag in die Nelson Mandelabaai-stadion met 2-1 afgereken het met die gevaarlike Mamelodi­ Sundowns in die Nedbank Cup. Rhulani Manzini het ná drie minute die eerste doel aangeteken. Frederic­ Nsabiyumva het toe in die doodsnikke die wendoel aangeteken. Die uitslag beteken Chippa­ skuif aan na die ronde van 16 in die Nedbank Cup. Om een van die land se beste spanne te klop wil gedoen wees. Daarvoor kan Chippa net vir Larsen dankie sê. Dié breier het met sy koms ’n nuwe atmosfeer na die klub gebring en, belangrik genoeg, ook die doele en die oorwinnings. Voordat Larsen in die Baai geland het, het Chippa drie maande laas ’n oorwinning gehad. Hoewel die Chilli Boys nou twee oorwinnings behaal het, meen Larsen die span moenie vergeet wat sy eintlike doel is nie. “Ek is bly oor die oorwinning. Die spelers kan weer goed voel om die Chippa-trui te dra,” se hy. Larsen sê dis goed om te vorder in die Cup, maar hulle kan nie nou op hulle louere rus nie. “Ons het nou twee oorwinnings, soos ek gesê het, en dit is goed en almal voel goed, maar nou begin nog meer harde werk. “Ons groot taak is om relegasie vry te spring – en dit is nog nie behaal nie,” sê hy. Sundowns se breier, Pitso­ Mosimane, sê dié Nedbank Cup was dalk nie vir hulle bestem nie. “Chippa het hard gewerk en verdien die oorwinning, maar ek dink miskien was dié nie ons Cup om te wen nie. Ons speel in so baie kompetisies. Dit raak nogal baie. So, miskien is dit reg dat ons uit is,” sê hy.