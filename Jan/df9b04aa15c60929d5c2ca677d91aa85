WEENS sy intense vrees vir gangsters het hy destyds uit sy broer se cosy huis getrek – en in ’n smerige, beknopte tonnel onder ’n brug oorkant die Life Mercantile-hospitaal ingetrek. So sê Marius Botha (39), oorspronklik van Gelvandale, Vrydag aan Son op Sondag. Onder die ander sowat 10 tonnelbewoners is Edwardine Noeka (28), wat sewe maande met die lyf is. Die baba is tydens haar verblyf in die tonnel verwek. Botha sê hy woon nou al 13 jaar in die tonnel. Benewens die haglike omstandighede waaronder hulle woon, is die tonnelbewoners boonop in rou nadat Botha se jare lange girlfriend, Leandra Bouwers, Maandag – op sy verjaardag – weens ’n terminale siekte oorlede is. Hy en Leandra was 18 jaar saam. Botha sê hulle kry darem Donderdae by ’n nabygeleë kerk ’n maaltyd. Die res van die tyd kry hulle baie swaar. Hulle moet daagliks skarrel vir kos en geld. Maar dit beteken­ nie hulle hoef morsig te wees nie. Botha was hom daagliks in ’n drein langs die tonnel. Vir die vroue is daar buite die tonnel ’n afskorting gebou waar hulle hulself ook kan was. Maar ook dít is nie maklik nie, want hulle moet skoons bedel vir hulle waswater ook. Noeka sê op haar beurt in die sewe maande dat sy swanger is, het sy nog nie mediese behandeling ontvang nie. Sy weet dus nog nie eens of sy swanger is met ’n meisie of seun nie. Sy sê so af en toe kom daar ’n antie verby wat vir haar een of ander vitamienaanvulling gee. Volgens haar ly sy boonop aan lae bloeddruk en sy sê sy makeer dringend ysterpille. “Ek weet nie wanneer laas ek ’n ysterpil gesluk het nie.” Noeka is ook al vier jaar op straat, maar die afgelope twee jaar woon sy in die tonnel. Sy sê toe sy destyds nog op haar kop was, het sy ’n posh job in Deal Party gehad waar sy drie jaar gewerk het. Volgens haar is sy gefire. Sy het begin tik en toe weens “persoonlike probleme” by haar suster se huis in Schauderville uitgetrek. Noeka sê sy het ’n agtjarige seuntjie. Volgens haar is sy destyds – toe sy nog op tik was – glad nie toegelaat om naby haar kind te kom nie. Nou, sê sy, kan sy hom darem so af en toe gaan visit. Hy woon nou by sy pa. Noeka sê soms gaan daar tot vier dae verby dat hulle snags sonder kos moet gaan slaap. Afgejak “As ons deur die dag niks het om te eet nie, dan slaap ons net. “Ek is moeg van skarrel en om die heeltyd deur mense afgejak te word. Ek het die hele week niks geslaap nie, want ek het so baie pyne.” Volgens haar is daar verbygangers wat haar belowe het hulle gaan haar help sodra die kind daar is. “Ek hoop maar net hulle hou by hul woord.”