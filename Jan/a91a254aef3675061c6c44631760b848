DIE Kaapstadse stadsraad sê hy is bewus van ‘n video wat op sosiale media versprei word van ‘n ongeluk wat teen ‘n hoë spoed op die N1 gebeur het. Stad Kaapstad bevestig dat die ongeluk net ná middernag vanoggend gebeur het. Die 26-jarige bestuurder van die BMW is ernstig beseer en is tans in ‘n kritieke toestand in die hospitaal. JP Smith, mayco-lid vir veiligheid en sekuriteit, sê die voorval is maar net nog ‘n voorbeeld van die verwoesting wat onwettige straatresies op paaie bring. ‘Gelukkig was geen ander persone beseer nie, maar daar was al baie gevalle waar onskuldige mense hul lewens verloor het oor die roekeloosheid en arrogansie van ander,” sê Smith. Russell Meiring, woordvoerder van ER24, sê hulle het kort ná 01:00 op die toneel gekom. Meiring sê die bestuurder het ernstige beserings aan sy bene en kop opgedoen. Die bestuurder is na die Life Vincent Palotti-hospitaal geneem. Smith sê die verkeersdienste kan nie 'n persoon vervolg met behulp van bewyse van 'n derde party nie. Hy hoop egter die polisie sal iets daaraan doen. 