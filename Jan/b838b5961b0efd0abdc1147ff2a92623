AFPERSING, dwarsboming van die gereg en sistematiese korrupsie. Dis die beweringe wat gemaak word van ernstige misdrywe wat glo in die SAPD se misdaad­intelligensie-eenheid plaasgevind het. Son het gister berig die Wes-Kaapse hoof van die bende-eenheid, lt.kol. Charl Kinnear, het ’n beëdigde verklaring­ afgelê oor cops in dié afdeling wat glo staatshulpbronne misbruik. Dit lyk of dit oor meer as net die beweerde misbruik gaan. ’n Opod-woordvoerder, Moses Dlamini, sê Kinnear het laas maand al aan Opod geskryf om dié ernstige misdrywe te ondersoek. Sensitiwiteit Hy het bevestig Kin­near beweer in sy klag misdaadintelligensie-beamptes, wat in die Wes-Kaap gebaseer is, het verskeie ernstige misdrywe gepleeg. Dlamini sê weens die sensitiwiteit van die ondersoeke sal Opod meer inligting oor die klag gee sodra die ondersoeke afgehandel is. “In die klag word beweer dat ernstige misdrywe, onder meer afpersing, dwarsboming van die gereg en sistematiese korrupsie, plaasvind,” sê Dlamini. Hy het verder bevestig Opod het ’n nasionale span saamgestel om die situasie te ondersoek.