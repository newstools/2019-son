’N KINDERLOSE antie glo vas dat haar geloof so sterk is dat sy enige vrou in die ander tyd in kan bid. Ant Elsie Oosthuizen (58) van Ladismith kon nooit haar eie kinders kry nie. Maar ten spyte daarvan, sê Oosthuizen, het sy deur gebed bygedra daartoe dat 13 kinders die wêreld in gebring is. Sy sê sy is die pastoor van haar eie kerk, Gebedvolk. Daar word gesê sy is ’n profetes, ’n siener, sy is met die helm gebore ... Oosthuizen sê nee, sy het net ’n sterk geloof en ’n goeie verhouding met God. Sy het haar calling in die lewe­ sowat 20 jaar gelede gevind toe sy gesukkel het om ’n kind te maak. Oosthuizen vertel: “Nadat ek so gesukkel het om swanger te raak, het ek besef die Here het ander planne vir my. “En toe ek aanvaar dit sal nooit met my gebeur nie, het ek besef ek moet ander help.” Sy bid nou daagliks vir mense wat graag ’n kind wil hê, maar sukkel om dit reg te kry. Oosthuizen sê: “My grootse begeerte is om die hande op te lê op almal wat sukkel om ’n babatjie te maak. “Dis ’n hartseer-saak vir paartjies wat nie babatjies kan maak nie, en vir hulle bid ek graag.” Die antie sê een van haar wonderwerke was haar grootmaak-seun en sy meisie. Sy vertel: “Hy het net een werkende eier gehad en het geglo hy sal nooit kind kon maak nie. “Sy meisie het ook ’n probleem gehad, maar toe bid ek vir hulle en vandag het hulle ’n oulike seuntjie.” Oosthuizen sê mense kom van so ver as Kimberley sodat sy vir hulle die hande kan oplê. Sy vertel: “Ek sê altyd vir die vroue ek gaan my hande op hulle eggenoot se kop lê en bid vir krag waar daar nie krag is nie. Dan voeg sy laggend by: “Ek is net die antie wat vir mense bid, maar as die Here dalk vir jou in ’n boodskap sê om vir my ’n tjoklit te koop om dankie te sê, koop dit dan maar.”