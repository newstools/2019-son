DIE dae van die gedrukte media – koerante en tydskrifte soos ons dit ken – blyk getel te wees as geen sakemodelle geskep word wat die lewensduur van dié media verleng nie. Die fenomenale opkoms van tegnologie, veral die internet, het ’n skadu gegooi oor die toekoms van die gedrukte media. Mense se leesgewoontes, veral dié van die jonger geslag, het ’n drasties negatiewe uitwerking op die voortbestaan van koerante en tydskrifte. Ton Vosloo, oudvoorsitter van Naspers, merk tereg in sy boek, Oor Grense, op dié nuwe era bring ’n sekere verjonging van die nuuskantoor mee. Dit maak koerantmense van ’n vorige era bekommerd oor die kontinuïteit van deskundige joernalistiek. Dié nuwe era het die verkope van die gedrukte media drasties verlaag. Joernaliste verloor hulle werk en moet ander ekonomiese en beroepsmoontlikhede ondersoek. Vosloo benadruk koerante is nog altyd die plek waar jy ’n intelligente gesprek gaan vind – nie op televisie of op die internet nie. Hy skryf “vryheid van effektiewe meningsuiting binne ’n demo­krasie is op die spel wanneer ’n mens oor die afskaling of selfs die afskaffing van koerante en ander gedrukte media praat”. Die sluiting van Die Burger se Oos-Kaapse papieruitgawe tussen Maandag en Donderdag is ’n tragiese voorbeeld. Dié koerant se papierweergawe verskyn nou net op Vrydae en kan Maandag tot Donderdag aanlyn gelees word. Die Saterdag-uitgawe het heeltemal weggeval. Nog voorbeelde is die ondergang van Ndalo Media, uitgewer van die tydskrifte Destiny en Elle. In Oktober het Associated Media Publishing besluit om nie sy lisensie te hernu om die vrouetydskrif Marie Claire hier uit te gee nie. In Amerika het Condé Nast, uitgewer van Vogue, Vanity Fair en The New Yorker, die einde van sy maandelikse gedrukte uitgawe van die vrouetydskrif Glamour aangekondig. Die rede? Die gedrukte tydskrif se sirkulasie is net 2 miljoen tenoor 20 miljoen aanlyn. Die vraag is nou: Hoe word die situasie omgekeer sodat die gedrukte media, veral invloedryke koerante met intellektuele integriteit, op die duur kan oorleef? Alles blyk tog nie te verlore te wees nie, veral in Amerika. Van die wêreld se rykste mense, soos Jeff Bezos (eie­naar van Amazon) en die sakemagnaat Warren Buffett, belê in gedrukte media en selfs boek­winkels. Bezos het byvoorbeeld in 2013 The Wash­ington Post vir R3,5 miljard gekoop – nogal in die dae dat gedrukte media se sirkulasie­syfers afwaarts neig. En die miljardêr Patrick Soon-Shiong, wat in Port Elizabeth gebore is en jare gelede na Amerika geëmigreer het, het die Los Angeles Times laas jaar vir R7 miljard gekoop. Soon-Shiong het ook The San Diego Union-Tribune, die Spaanse dagblad Hoy Los Ángeles en talle gemeenskapskoerante oorgekoop by die voormalige Tronc, ’n uitgewer van Amerikaanse koerante. In Brittanje het die joernalis, uitgewer en politikus John Scott in 1936 die Scott Trust (wat in 2008 verander is na Scott Trust Beperk) gestig om die finansiële toekoms van die gesaghebbende dagblad The Guardian (gestig in 1821) te verseker. Die wêreld se oudste Sondagkoerant, The Observer (gestig in 1791), word ook deur die Scott Trust Beperk uitgegee. In Suid-Afrika lyk sake beroerd. Vosloo skryf die bestuur van Media­24, ’n filiaal van Naspers, hanteer dié nuwe situasie met energie en beskikbare middels. Hy stel ’n trust voor, gebaseer op Scott se 1936-model, met aandele geskenk deur Naspers en weldoeners om die lewe van gedrukte plaaslike koerante te verleng. ’n Ander opsie is om gediversifiseerde sake­modelle vir koerante met die klem op verskeie finansieringsbronne te ontwikkel.