’N BEWAARDER wat na bewering items by sy werk wou insmokkel, sit nou op sy alie by die huis vir sy beweerde moeite. Die Porterville-polisie het Patrick Josephus (42) verlede Sondag omstreeks 06:00 gearresteer. Dis toe hy sewe juice-houers gestash met drugs, selfone, chargers, earphones en USB-kabels by die Voorberg-gevangenis probeer insmokkel het. Die polisie het beslag gelê op die inhoud van die juice-houers. Borgtog Hulle het 192 Mandrax-tablette, 20 ecstasy-pille en 6 halwes daarvan, 4 kg dagga, 6 selfone, 7 selfoon charg­ers, 8 earphones en ’n USB-kabel daarin gevind. Josephus, wat op borgtog van R15 000 vrygelaat is, het Woensdag in die Piketberg-landdroshof verskyn. Die departement van korrektiewe dienste (DKD) het ook met ’n interne ondersoek teen hom begin. Josephus kom op 30 April weer voor.