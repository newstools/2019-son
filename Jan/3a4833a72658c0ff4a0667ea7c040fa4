’N SESJARIGE meisie was net drie dae in die skool toe ’n koeël uit ’n gangster se gun haar tref en haar nou uit die skoolbanke hou. Gelukkig is die lewe van Brionay Da­niels, ’n graadeentjie van Ath­lone, gespaar. Die bullet het regdeur haar bobeen gegaan nadat sy in die bendes se kruisvuur beland het. Winkel Die minister van polisie, Bheki Cele, het gister by Brionay in die Rooi Kruis-kinderhospitaal en by haar familie in Bokmakierie, Athlone, gaan inloer. Die meisie was die naweek op pad terug huis toe van die winkel af nadat haar pa haar gestuur het om speserye te gaan koop. Haar pa, John Julies, blameer homself nou oor sy dogtertjie geskiet is. ’n Hartseer John sê: “Ons kon haar verloor het. As ek haar nie winkel toe gestuur het nie, sou sy nie nou in die hospitaal gelê het nie.” Volgens hom voel hy nou glad nie meer veilig om in Bokmakierie te woon nie oor die bendeskietery te erg geraak het. Brionay se ma, Gail, sê: “Ek was besig om vis te bak vir haar pa. Ek het nie spices gehad nie, toe stuur haar pa haar winkel toe. “Sy was nie lank weg nie, toe hoor ons die skote. Brionay het by die hek ingehardloop en gesê ’n kind het haar met ’n baksteen gegooi. “Toe ons kyk, het ons gesien sy is raak geskiet. “Die koeël het agter by haar bo-been ingegaan en voor uitgekom. “Sy het nog baie pyn en ons weet nie wanneer sy ontslaan sal word nie.” Cele het aan die egpaar gesê: “Daar is baie druk op die polisie en die regering om bendegeweld, veral in die Wes-Kaap, hok te slaan. Vrygelaat “Kinders kan nie in ’n omgewing woon waar dit nie veilig is om buite te speel nie. “Daar is ’n verbetering nadat die anti-bende-eenheid ontplooi is, maar dit is nog nie genoeg nie.” Volgens Cele is die verdagte wat die cops vir die skietery in hegtenis geneem het, intussen weer vrygelaat. Die verdagte kon nie met die skietery verbind word nie, maar die cops weet wie die ander verdagte is. Baie van die inwoners het kom kyk toe die minister die gesin besoek het. Amper in een stem het hulle gesê gangsters wat opgesluit word, word gou vrygelaat. Ali Julies wou weet hoeveel kinders nog doodgeskiet gaan word voordat daar opgetree gaan word. Riaan Thomas (37) het gesê: “Daar is te veel guns op die strate. Ons het ook nie werk nie en staan op die straathoeke.” 