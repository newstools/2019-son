ANRICH Nortjé kan dié maand met ’n bietjie geluk­ nog in aksie wees vir die Warrior-krieketspan. Dis aangesien Nortjé ná ’n enkeloperasie vinniger herstel as wat verwag is. Dié snelbouler se aanvanklike mikpunt was om “iewers in Februarie” terug te keer tot die spel. Daar word egter nou uit die War­rior-kamp gehoor dat Nortjé moontlik vroeër as dit sal speel. Nortjé het ’n wonderlike seisoen beleef voordat ’n stukkie been van die enkel afgebreek het en verwyder moes word. Hy het vir Suid-Afrika A gespeel, was die Warriors se beste bouler in die meerdaagse reeks en het vir die Cape Town Blitz in die T20 Mzansi Super League geskitter. Nortjé sal die Kolkata Knight Riders ook later vanjaar in die Indiese Premier­liga (IPL) verteenwoordig. Dit sal die eerste keer wees dat hy aan die IPL deelneem. Die Warriors speel dié maand vier meerdaagse wedstryde. Die eendaagse reeks begin volgende maand. Aangesien die Warriors nie meer in die wedloop om die meerdaagse trofee is nie, is dit nie nodig om met Nortjé te waag nie. ’n Fikse Nortjé sal egter ’n sleutelspeler vir die Oos-Kape­naars in die eendaagse reeks wees. Die ander lede van die Warrior-groep is almal fiks en sal oorweeg kan word vir die meerdaagse wedstryd teen die Titans. Dit begin môre op Buffalo Park in Oos-Londen.