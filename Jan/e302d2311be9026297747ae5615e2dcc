DIE dag waarop almal gewag het... Gister het die Kaap in ’n reënboog van kleur en klank ontplof toe die Kaapse klopse die strate oorgeneem het. Sommige Kapenaars het reeds sowat ’n week vooraf op die Kaapse middestad se paaie uitgekamp. Die ongerief was vir hulle niks net sodat hulle die beste spots kon kry waar hulle die Tweede Nuwejaar-troepe kon sien. Daar is gedans, gesing en jolyt gehou soos dit altyd die geval is by dié event, wat nou al langer as ’n eeu deel van die Kaapse DNS is. Meer as 50 troepe het deur die middestad se strate gedans in die event wat nou as die Cape Town Parade herdoop is. Van die eerste groepe wat die oog gevang het, is die Playaz Entertainers van Mitchells Plain, die Original D Six van Distrik­ Ses en die West London All Stars. Volgens die organiseerders was daar tussen 60 000 en 100 000 toeskouers. Sommige van die troepe-lede het hul koeldrank met so ’n ietsie sterker gemeng vir daai bietjie ekstra woema vir die dag. Thaakirah Abbas van Westridge in Mitchells­ Plain sê gistersy was opgewonde om uiteindelik die troepe te kon sien. Abbas sê sy en van haar familielede kamp al van Woensdag 26 Desember af op die sypaadjie in Darlingstraat. Sy sê: “Ons het deur die dag heelweek hier gekamp en saans het ons mense betaal om hier te slaap en ons goed op te pas. “Dit was definitief worth it, want ons het die beste spot gekry. Dis hoe ons elke jaar seker maak ons kry die beste plek om niks mis te loop nie. “Almal is hêppie om hier te wees, want dis deel van ons kultuur.” Abbas het later haar troepe-uniform aangetrek en haar by die feestelikhede aangesluit. Sy is ’n lid van die Playaz Entertainers­ wat in Mitchells Plain gebaseer is. Laeeqah Johnson van Grassy­ Park sê: “Ons is almal opgewonde, want dit kom net een keer in ’n jaar. “Soos jy kan sien, is die kinders ook heel excited om die troepe te sien. “Ons het al vroeg (Dinsdag) opgedaag sodat ons ’n lekker plek op die sypaadjie kon kry waar ons die troepe almal kan sien wanneer hulle verbyloop.”