SIBANYE is nou die span om te klop in die Oos-Kaapse afdeling van Suid-Afrikaanse sokker se Tweede Liga. Sibanye het Vrydag in die Gelvandale-stadion vir Matta Milan met 3-0 geklop. Hy sit nou saam met Bizana Pondo Chiefs gelykop op punte (28) boaan die punteleer. Sibanye se beter doeleverskil maak hom egter die voorloper. Die vraag is natuurlik of Sibanye nou kan volhou en die ligatitel kan wen. Dis nog ’n bietjie vroeg en selfs die Northerns se ander span, PE Stars, sal baie daaroor te sê hê. Veral nadat Stars ook 2019 met ’n bang afgeskop het deur Birmingham City met 4-1 te klop. Stars sit op 26 punte gemaklik in die vierde plek. Die feestyd was duidelik nie goed vir die voorma­lige voorloper Tornado nie. Tornado, wat in ’n stadium onoorwonne was, het nou twee nederlae agtereenvolgens beleef. Bizana Pondo Chiefs is die jongste span wat Tornado (1-0) geklop het. Dit maak die wedloop vir die Tweede Liga-titel beslis baie interessant. Nog ’n hele paar verrassings word verwag. Tweede Liga-uitslae is: Birmingham City 1, PE Stars 4; Bizana Pondo Chiefs 1, Tornado 0; Peace Makers 2, Bush Bucks 0; Amavarara w/o Butterworth; Sibanye 3, Matta Milan 0; Highbury 4, Yakha United 0.