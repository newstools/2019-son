DIE Southern Kings se breier, Deon Davids, soek ’n opwaartse kurwe in sy span se vertoning ná hul nederlaag teen die Cheetahs. Die Kings het Vrydagaand in die Madibaz-stadion met 17-24 weer vasgeval, maar het baie beter vertoon as in hul eerste wedstryd teen Edinburgh, wat hulle 38-0 in Skotland geklop het. Die breier het Ntabeni Dukisa geprys wat min kans kry op losskakel, maar weer gewys het dat hy wel ’n verskil kan maak. “Ek is bly as spelers wat min kans kry tog hard probeer en wys wat hulle kan doen. Dit laat die ander in hulle posisies ook hulle game lig,” sê hy. Hoewel hulle net een drie en een strafdrie aangeteken het, het die Kings ook baie meer solid gelyk op die verdediging en aanval. “Ons het hard gewerk aan verdediging en dit het gewys teen die Cheetahs. Ons one on one tackles het verbeter en die tracking van die aanvallers was ook beter. Volhou “Ook as ons verdedigingslyn gebreek was, het almal goed gedoen om te verseker daar is genoeg cover.” Volgens Davids moet die span dié tipe dinge volhou in al hul wedstryde. Dan sal daar ’n opwaartse kurwe wees in hul spel. “Die intensiteit van die spelers was uitstekend op verdediging en aanval. Ek voel as ons dit kan volhou, sal ons baie beter doen in die volgende taai stryd.” Die Kings gaan waarlik getoets word, want hul volgende wedstryd is weer teen die gevaarlike Edinburgh op 26 Januarie in die Madibaz-stadion. Edinburgh lê tans tweede en mik na ’n uitspeelplek. As daar verbetering is van hul vorige stryd teen Edinburgh, sal dit baie duidelik te sien wees in dié wedstryd.