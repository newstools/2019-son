“DADDA, dadda, dadda!” Só het Em-Jay en E-Jay Eksteen knaend elke dag van die laaste vier jaar na hulle pa, Earl, verwys. “Ek gaan dit mis. Hulle stemme gaan ek mis,” sê Earl in ’n skor stem. Earl en sy vrou, Melissa, sukkel nog om te verwerk dat hulle linge se voetjies nooit weer oor die werf sal draf nie. Die tweetjies het Vrydag ernstige brandwonde opgedoen in ’n brand by hulle ouma se huis in Kleinvlei. Brandwonde Die tweeling en Denzil Abrahams (3), hulle nefie, is na die hospitaal geneem. Earl sê Em-Jay het 100% brandwonde opgedoen en is Vrydagaand dood. Sy tweelingboetie is ure later dood, ook weens die trauma van die brandwonde. Denzil is nog in die Rooi Kruis-kinderhospitaal, waar hy in die brandeenheid behandel word. Earl en Melissa sê hulle weet nie hoe die brand ontstaan het nie en wil glad nie daaroor bespiegel nie. “Die polisie doen hulle werk en ons respekteer dit en ons wag op die verslag,” verduidelik Melissa. Sy sê sy wil graag haar geliefde kinders se kort tydjie op aarde op ’n goeie manier onthou. “Hulle was maar net vier jaar oud. Maar dit voel of hulle ’n vol lewe van oor die 20 jaar geleef het. “Hulle was so opgewonde oor die lewe en het elke geleentheid gebruik om te speel,” sê Melissa. Die mammie vertel sy sal nou enige iets gee om net weer hulle stemmetjies te hoor. “Ek sal enige iets gee om hulle weer te sien speel. “Hulle was baie lief vir mekaar. Ek vind troos daarin dat hulle bymekaar was,” verduidelik Melissa. Die ouers sê albei dit is asof Em-Jay vir E-Jay gesê het “kom” toe E-jay Saterdag in die vroeë oggendure oorlede is. Melissa vertel: “Ek het daar in die hospitaal gesit en dit het vir my geklink asof Em-Jay vir E-jay nader roep. “ ’n Geestelike vrou het vir my gesê die Here het vir haar in ’n gesig gewys hoe hulle hardloop en op groen, groen gras speel. Dit gee my vrede en berusting.” Sy glo vas haar seuns is veilig, happy en gerus omdat hulle saam is. “Ons gaan en ons wil graag hê almal moet hulle onthou vir hulle liefde vir die lewe en gelukkige gesiggies,” sê sy. Dan Plato, die mayor, het ook gister die ouerpaar gaan besoek om sy meegevoel met hulle te deel. Hy het vir hulle hulp aangebied met die begrafnisreëlings, asook berading. Plato het gesê: “Wat gebeur het, is baie hartseer, en ek is hier om toe te sien dat ons die ouerpaar bystaan. Dit is baie skokkend wat plaasgevind het. “Ons bid vir hulle en bid hulle alle sterkte toe.” Die familie is besig met begrafnisreëlings vir Saterdag 2 Februarie. 