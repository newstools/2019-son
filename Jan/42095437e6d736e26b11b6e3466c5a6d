DINK voordat jy mense uitdaag – dit kom jou dalk duur te staan, al maak dit jou ook in die proses gewild. Qhama Xhali, ’n boorling van Oos-Londen, moes dié week vir hulp gaan aanklop nadat 200 van sy mede-Twitterati die uitnodiging op sy Twitter-profiel, @Clixwell, aanvaar het om hom na die Wanderers te vergesel vir die derde en laaste kriekettoets tussen Suid-Afrika en Paki­stan. Xhali se fout was om aan te bied om ’n bier te koop vir almal wat langs hom sit. En net so het Xhali se uitdaging in ’n nasionale veldtog ontaard. Bekostig Sy aantal volgelinge het oornag verdriedubbel en nou lyk dit selfs asof sy veldtog #ClixIsBuying na ander sportsoorte gaan uitbrei. Toe die aantal gewilliges begin groei, het Xhali gou besef hy gaan ’n bier-bankrotskap strike. Dis tóé dat hy hulp gaan soek het. Gelukkig vir hom het die deur van Greg Fredericks, CEO van die Gautengse Krieketraad, oop gestaan. Fredericks het aangebied om hom te help. Toe Castle Lager, borg van die kriekettoets, van #ClixIsBuying te hore kom, het die bierreus aangebied om 400 toeskouers in te stop met ’n kaartjie en twee biere elk. Lekke’ djy! Gregg Fry, borgskaps­bestuurder van ABinbev, sê: “Dit was nie eens ’n kwessie of ons dit sou oorweeg het nie. Dit was spontaan ‘ja’. “Xhali se idee is deel van ons veldtog om stereotipes te verander en mense, veral vreemdelinge, bymekaar te bring.” Xhali, ’n bemarkingspesialis by ’n buitelandse maatskappy met kantore in Suid-Afrika, sê: “Dit is fenomenaal hoe die beweging binne 24 uur so ’n impak kon maak. “Duisende het nog gereageer nadat die borge aan boord gekom het. “Ons kyk nou hoe dit vorentoe gaan werk.”