MAAK julle maar reg vir so ’n paar gevleuelde woorde. Dis omdat Peter de Villiers, die voormalige Springbokafrigter, dalk die Stormers se volgende breier gaan wees. Dis ook net as die Westelike Provinsie-rugbyunie (WPRU) se nuwe bestuur, onder die presidentskap van Zelt Marais, eenvormigheid oor die toekoms van dié Superrugbyspan kan kry. Die WPRU, wat tans in ’n gelde­like verknorsing is, het dié naweek kwaai gekoukus oor sy toekomsplanne. Boonop sit ook nie ál die lede van die Stormers se afrigtingspan om dieselfde vuur nie. Dis nadat een van hulle, Paul Treu, laas jaar klagte van ondermyning teen die hoofafrigter, Robbie Fleck, gemaak het. Daar is egter ná ’n on­afhanklike onder­soek geen gronde vir die klagte gevind nie. Son het vroeër dié maand berig dat Treu dalk ’n nuwe pos sal beklee en dat hy nie direk by die Stormers betrokke sal wees nie. Verstryk Dié voormalige afrigter van die Blitsbokke gaan hom glo op ontleding van die spel toespits en basies die WPRU se direkteur van rugby, Gert Smal, se regterhand wees. Treu sal dan glo aan die einde van die seisoen as direkteur van rugby by Smal oorneem. Smal se kontrak met die WPRU verstryk aan die einde van Oktober. Fleck se kontrak verstryk ook dan. Dís wanneer De Villiers dalk sy terugkeer tot ’n groot afrigters­pos in Suid-Afrika sal maak. De Villiers is tans die afrigter van Zimbabwe. Rapport het gister berig dat die spelers glo on­tevrede is met die voorgestelde veranderinge in die WPRU. Van hulle dreig glo om te staak as die WPRU Treu nie weghou van enige betrokkenheid by die afrigting van beroepspanne nie. Smal gaan reeds in Maart die afrigter van Enge­land, Eddie Jones­, besoek om sy kennis uit te brei. Besoeke aan Ierland, Manchester­ United en Skotland word ook vir Treu beplan.