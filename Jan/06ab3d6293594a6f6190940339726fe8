Raadslid Mark Kleinschmidt van wyk 60 (Kenwyn) skryf: Die rubriekskrywer en oud-onnie Alex Tabisher bespreek op 9 Januarie ’n veel ge­debatteerde onderwerp in sy rubriek in ’n Engelstalige dagblad: die buitensporige koste van skool­uniforms. Ek is self ’n voormalige onderwyser en skoolhoof, en ek onthou nog goed die vurige debatte waarin ons met ons skoolgemeenskap gewikkel was. Die ryker gemeenskappe is ongetwyfeld meer ten gunste van uniforms, terwyl dié in townships sukkel om dit te bekostig. Kieno Kammies van Cape Talk het die soveelste keer met ’n beampte van die Mededingingsraad gesels oor die bekostigbaarheid van uniforms. Ek stem saam dat skoolgemeenskappe en -hoofde sensitief moet wees en die lewenstandaardmeting (LSM) van die ouers en voogde van sy of haar leerders moet oorweeg wanneer besluite geneem word. Die hoë koste van uniforms en skryfbehoeftes tref die no fees-skole die hardste. Hulle is die weerloosste en dit kan hulle leerders se gehalte van onderrig affekteer. Die demokratisering van dié debat is ’n welkome komponent. Twee vrae: Wat word van die belasting wat ons betaal en wat van die gratis onderwys wat belowe word in die beste grondwet in die wêreld? Helaas, dit lyk asof die pad na ’n goeie opvoeding nog “under construction” is.