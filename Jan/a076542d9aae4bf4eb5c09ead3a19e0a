OLE Gunnar Solskjaer, interim-bestuurder van Manchester United, het beweringe ontken dat hy enige hulp kry van die klub se legendariese bestuurder sir Alex Ferguson. Volgens die 45-jarige Solskjaer is dit onwaar dat Ferguson die toutjies agter die skerms trek. Sedert die “Baby-faced Assassin”, soos Solskjaer genoem word, die leisels oorgeneem het, is United onoorwonne in sy eerste sewe games in alle kompetisies. Dié prestasie is nooit voorheen in die klub se roemryke geskiedenis vermag nie. Dis waarom gerugte opgeduik het dat Ferguson invloed het op sy geliefkoosde Red Devils – veral nadat Solskjaer erken het dat hy die Skot na hul Carrington-oefenveld uitgenooi het. Maar Solskjaer, wat 11 jaar onder Fergie gespeel het, het uitdruklik ontken dat sy voormalige­ coach ’n rol speel om te help om die skade te herstel wat Mourinho aan die klub gedoen het gedurende sy tyd by Old Trafford. “Ons praat nie gereeld nie – ook nie weekliks soos Sky Sports beweer nie,” het Sol­skjaer gesê. “Ek het nie baie keer met hom gepraat nie. Hy was een keer hier vir ’n besoek. Hy was hier om ’n voormalige speler (Giuseppe Rossi) te sien. Sy invloed was meer toe ek onder hom gespeel het. “Hy is 77 en dis nie fair nie, of hoe?” Solskjaer sê hy wil volhard met die positiewe sokker wat hulle speel. – AP