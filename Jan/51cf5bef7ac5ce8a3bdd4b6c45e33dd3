DIT blyk dat Earl Rose net nie uit die moeilikheid kan bly nie. Die bad boy van Suid-Afrikaanse rugby is op borgtog van R1 000 vrygelaat nadat hy hom Sondag aan die polisie oorgegee het oor beweerde diefstal. Rose, ’n voormalige Springbok wat ’n veelsydige agterspeler was, het gister vlugtig in die Stellenbosch-landdroshof verskyn. Hy en ’n onbekende vrou het Woensdag glo twee gholfstokke by die Stellenbosch-gholfkub gegaps. Vasgevang Nie een van hulle was daar om te speel nie, het die bestuurder van die klub, Chris van der Merwe aan Son gesê. “Hulle het onder die voorwendsel dat hulle ons Pro Shop wil besoek, toegang tot die klub verkry.” Die twee is op kringtelevisie vasgevang waar hulle die beweerde misdaad pleeg. In die video gryp Rose en die vrou elk ’n stok, verwyder die covers van die stokke se koppe en stap houtgerus uit. Rose het Donderdag glo die stokke in ’n erg gehawende toestand teruggeneem. Hy wou dit nie by die lost-and-found-items ingee nie en het dit by ’n veiligheidswag by die klub se ingang afgegee. Rose is Sondag op borgtog vrygelaat. Die vrou wat saam met hom op die video gesien word, is nog nie aangekla nie. Die saak is uitgestel vir nadere polisie-ondersoek. Rose het glo in Julie na die Strand teruggekeer. Hy en sy vrou Amor, het in Namibië saamgewoon. Volgens ’n ingeligte het Rose hom ook in Namibië in tamatiestraat bevind. Hy het glo hier by sy skoonouers se winkel uitgehelp. Na verneem word, het hy in April verlede jaar glo iemand met sy skoonma se kar raak gery en weggejaag. Fight Op 23 April verlede jaar het hy glo ’n skulderkenningsboete geteken. Hy was ook al in die sop nadat hy en sy pa, Enver, glo in ’n club fight betrokke was. In 2012 het hy en Amor met sy BMW in ’n viswinkel in Gordonsbaai geploeg. Rose sal op 18 Februarie terug in die Stellenbosch-landdroshof wees vir die beweerde gholfstok-diefstal. 