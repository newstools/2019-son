NEGE maande gelede was ’n jaar oue meisie se lewe letterlik in haar woedende pa se hande. En hy het haar laat val ... Die treffende en aan­grypende foto waarin Aphelele­ Katali (wat nou byna twee jaar oud is) se pa haar van die dak van hulle shack gooi, is in al wat media is, ge­publiseer. Die pa het haar glo uit spite van die dak gegooi omdat die munisipaliteit gedreig het om alle onwet­tige shacks in die Joe Slovo- informele nedersetting in die Baai af te breek. Aphelele se ma, Vuyokazi (38), sê sy het haar hande hoog in die lug uitgestrek om Aphelele te vang. ’n Koelkop polisie­beampte het haar egter gevang. Aphelele het nie eens ’n piep-geluid gemaak terwyl sy deur die lug getrek het nie. Die gesin het intussen vir hulle ’n ander shack opgerig. Son het Aphelele Vrydag by haar ouerhuis besoek om uit te vind hoe dit met haar gaan. By die verslagspan se aankoms het sy rustig met ’n maatjie in hul beknopte kombuisie gelag en gespeel terwyl haar ma, Vuyokazi, besig was om skottelgoed te was. Vuyokazi sê sy onthou daardie vreesaanjaende oomblikke nog soos gister. Sy sê hulle het Aphelele onmiddellik na ’n kliniek in Uitenhage geneem vir ’n check-up. Die kind was gelukkig ongedeerd. Vuyokazi sê sy kon snags nie ’n oog toemaak ná daardie traumatiese voorval nie. Sy het ook konstant Grand-Pa-pynpoeiers gesluk. Sy sê Aphelele is steeds salig onbewus van die voorval. Aphelele is gesond en tree glad nie vreemd op nie, stel Vuyokazi ’n mens gerus. Sy sê ná die voorval is sy baie meer beskermend teenoor Aphelele. Vuyokazi sê die gesin het besluit om Aphelele nie van die voorval te vertel wanneer sy ouer is nie. Die gesin is ook baie opgewonde, want op 2 Februarie vier Aphelele haar kroonverjaardag. Aphelele se pa loop tans nog hof.