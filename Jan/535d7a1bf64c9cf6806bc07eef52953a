GATVOL Capetonian en sowat 200 werklose jeugdiges en hulle ouers het Dinsdag op die departement van arbeid (DVA) toegesak. Die groep het die DVA se kantore in Mitchells Plain gesluit en niemand kon in of uit nie. Die mense was moerig oor die direkteur-generaal van arbeid, Thobile Lamati, nie sy afspraak met hulle nagekom het nie. Volgens Fadiel Adams van Gatvol Capetonian het hulle ’n meeting met Lamati belê om die pad vorentoe te bespreek. Adams se organisasie is gatvol oor die aanstelling van swartes van buite Mitchells Plain en die keuringsproses vir jobs by die DVA. Dít is terwyl plaaslik gekwalifiseerde jeugdiges nie eens onderhoude kry nie. Hulle het toe die deure toegemaak terwyl die polisie net kon toekyk. Volgens Adams en Oscar Lyons, ook van Gatvol, was daar sowat 600 CV’s van local jeugdiges, van hulle met grade, in die mix vir jobs by die DVA. Velkleur Adams sê al dié CV’s is bewys van diskriminasie teen die aansoekers op grond van hulle velkleur. “Die government dink niks van ons jeug nie,” sê Adams. Hy sê die deure sal môre ook toe bly totdat Lamati hulle kom sien. “Ons gaan die hele Wes-Kaap shutdown. Ons gaan ook die president se staats­rede disrupt.” Die gatvolles het toe op ’n eetstaking gegaan en oornag net daar voor die DVA-kantore gebly. Hulle het egter Woensdagoggend opgepak en gewaai nadat hulle dit in die ore gekry het die cops gaan hulle arresteer. ’n Werklose jeugdige het aan Son gesê hy sit nou al ses jaar sonder werk. “So, wat nou?” vra een van hulle. “Moet ons nou taxi drivers word? “Nelson Mandela sou nooit so iets toegelaat het nie. Ons ouers was saam in die struggle ... En nou?” Die groep het onderneem om vanoggend weer voor die kantore saam te trek.