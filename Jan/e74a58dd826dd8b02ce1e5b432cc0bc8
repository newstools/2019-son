DIE voorval by ’n laerskool in Schweizer-Reneke, waar swart leerdertjies eenkant in ’n klaskamer sit, weg van die wit kinders, het die nuwe skooljaar sommer op ’n suur noot laat afskop. Ons verslaggewer Shantel Moses gee haar indrukke oor dié onsmaaklike affêre. JY VERTEL vir die hele familie van Kathryn wat aanvaar is by die model C-skool ... Almal in die Kaap, verby Springbok en tot in Bloemfontein weet die kind is nou in ’n voor­malige wit skool. “En dis ’n dure skool, hoor. Die sportklere alleen is oor die R500. Dit sluit nog nie die tekkies in nie. “Die skool het ál die sportsoorte – netbal, sokker, rugby, krieket, hokkie, noem maar op. Selfs skaak ook vir dié wat nou nie fisiek aangelê is nie.” Dit is nie dat jy spog nie (oukei, miskien ’n bietjie), maar jy werk hard en jy het dan nou die geld om jou kind in die posh skool te sit. Maar het jy geweet Kathryntjie sit eenkant by ’n klein tafeltjie saam met Jabu, Sharon en Lucrecia? Jaco, Matt en Annette sit by die groot tafel – reg in Juffrou se view. Kathryn en kie se tafel is geheel by die deur. Ja, jy en Jaco se ma betaal presies dieselfde skoolgeld. Nee, natuurlik het jy nie geweet nie. Dis dan ’n posh skool, jinne. So het honderde ouers se oë op die eerste skooldag van 2019 oopgegaan toe ’n foto van ’n gr. R-klas in die Noordwes-provinsie viral gegaan het. Dit was ’n foto wat bedoel was vir die ouers van die klas. Die drome van ouers wat planne gehad het om ook hulle Kathryn na ’n posh model C-skool te stuur, is nou geknak. Ek blameer juffrou Marietjie, wat dit goed gedink het om daai foto net so in die ouers se WhatsApp-groep te deel. Want wat is dan nou fout met die kiekie? Dis die eerste dag van skool. Daar is nog geen amptelike sitplekke nie. Die maatjies wil bymekaar sit. Dit was pouse en hulle kon sit waar hulle wou. Honderd verskonings ... Maar natuurlik ís daar fout met die prentjie. Dis mos nou voor die Here nie reg dat daai kinders daar eenkant ver van die groot tafelrangskikking sit soos Judas eintlik by die Laaste Avondmaal moes gesit het nie. Dié arme bloedjies het mos darem ook geen mens nog verraai nie. Jabu se sonhoed is nie eens afgehaal vir die foto nie. Jirre, man! Maar solank die kind in ’n goeie skool is, nuh? Dalk is dit eintlik ’n genade dat Marietjie ons die ander kant van die prentjie wys. Dit leer ons om dieper as ’n slaagsyfer te kyk. Om vrae te stel, aan die skool én aan ons kinders. Dis alles goed en wel dat Kathryn goed kan skaak speel en van kleins af hokkie speel, maar hoe explain jy vir haar sy’t niks gedoen om soos ’n verraaier eenkant te moet sit nie? Ek wonder nou hoeveel skaapslag-rituele dit gaan vat om hierdie besigheid skoon te maak.