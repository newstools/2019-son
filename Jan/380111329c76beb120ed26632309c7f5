DANE Piedt en sy Cape Cobra-troepe kan dié naweek nóg ’n tree nader aan die nasionale meerdaagse titel gee. Die Wes-Kaapse franchise kom van môre af as die voorloper in die reeks in Bloemfontein teen die Knights te staan. Piedt, wat al sewe toetswedstryde vir die Proteas gespeel het, beleef ’n goeie reeks. Behalwe sy leierskap is hy ook een van die sport se karakters wat sy spel met ’n passie speel. Hy is daarvoor bekend om grappe te deel en is spontaan. Die 28-jarige draaier spog reeds met 33 paaltjies wat hy in ses wedstryde laat kantel het. Hy geniet ook goeie steun van sy blits­manne soos Dane Paterson (29) en Tladi Bokako (25). Die Kapenaars het tot dusver net een van hulle wedstryde verloor en sit stewig in die saal met 126,8 punte bo-aan die punteleer. Om die Cobras se bestendigheid in die reeks te illustreer, het hulle kolwers ook hulle stempel afgedruk. Terwyl Zubayr Hamza reeds die aandag van die nasionale keurders op hom gevestig het, kan spelers soos die Malan-broers Pieter en Janneman ook binnekort hulle aanspraak versterk. Hamza is ingesluit in die Protea-groep wat van vandag af op Nuweland teen Pakistan in die tweede toets speel en kan dalk sy debuut maak. Pieter (29) is met 625 lopies die voorste lopiemaker. Hy spog reeds met drie honderdtalle en drie vyftigtalle. Die 22-jarige Janneman beklee met 562 lopies die derde plek op die ranglys. Bepalings Die Knights se kaptein, Pite van Biljon, met sy 606 lopies, beklee die tweede plek. Die bepalings is: Môre: OOS-LONDEN: Warriors t Titans DURBAN: Dolphins t Lions BLOEMFONTEIN: Knights t Cobras