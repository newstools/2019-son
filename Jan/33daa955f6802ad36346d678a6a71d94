CALITZDORP. – Martiens Carel­se voel hy dra ’n dubbele lyding. Dit kom nadat Carelse se geliefde vrou van langer as twee dekades onlangs dood aangetref is. Die skinder­tonge klap behoorlik oor Yvonne (57) se afsterwe. Dit maak Carelse seer. Hy vertel: “My vrou is etlike meters van ons huis af dood aangetref. Nou loop die skinderstories dat Yvonne verkrag en toe vermoor is. “Dis nie waar nie. My vrou het vermoedelik ’n hart- of angsaanval gekry. Sy het blykbaar uit die dorp uit huiswaarts gestap.” Yvonne se liggaam is naby ’n plaaspad in ’n oop stuk veld teen ’n skuinste gekry. Opgewaai Carelse het Son gaan wys waar sy vrou aangetref is. “Sy het hier in die bloedige son gelê. Die wind het gewaai en moes vermoedelik haar rok opgewaai het. Daar was ’n klip in haar hand. Maar haar foun en sleutels het by haar liggaam gelê. “Nou dink mense sy is verkrag en vermoor. “Forensies het my op die toneel gesê sy is nie vermoor of verkrag nie. Haar liggaam is nou nog by die nadoodse ondersoek.” Carelse pleit dat mense ophou skinderstories opmaak, want dit vererger die familie se hartseer. Kapt. Malcolm Pojie, ’n polisiewoordvoerder, sê: “Die voorlopige nadoodse ondersoek dui op natuurlike oor­sake. Misdaad word hoegenaamd nie vermoed nie.”