DIE Warrior-boulers het gister op Buffalo Park verskriklik gewikkel om ’n oorwinning vir hul span te verseker. Die Warriors het die Titans met 216 lopies in hul vierdaagse wedstryd op Buffalo­ Park in Oos-Londen geklop. Dis nadat hulle die Titans vir net 136 lopies in hul tweede beurt uitgehaal het. Veral Basheer Walters het seker gemaak hy eet sy koeksister: Hy het ’n hele vyf paaltjies in net nege boulbeurte geneem. Hy is mooi ondersteun deur Simon Harmer, wat drie paaltjies in sy 18 boulbeurte geneem het. Glenton Stuurman en JJ Smuts het ’n paaltjie elk ingechip. Die grondslag vir die boulers is egter die vorige dag gelê nadat die span die beurt op 310/5 gesluit verklaar het. Colin Ackerman het 92 lopies daartoe bygedra en Gihan Cloete 63. In die eerste beurt het Edward Moore se 151 lopies bygedra daartoe dat die Warriors 408 kon aanteken. Hy is ook aangewys as die speler van die wedstryd. Die is egter net die War­riors se tweede oorwinning in hul sewe vierdaagse wedstryde sover. Probleem Hulle is derde, die Lions tweede en die Cape Cobras bo. Hulle volgende wedstryd is Maandag teen die Cobras in die Kaap. Die Warriors se grootste probleem sover in alle weergawes van die spel is dat hulle te wisselvallig speel en nie gereeld vertonings soos dié teen die Titans gelewer het nie. Hopelik bied dié goeie oorwinning die span momentum. Spelers soos Ackerman, Moore en Cloete sal net moet volhou met die kolf. Die Warriors het diepte, maar kort minstens een speler wat altyd lopies aanteken, anders gaan hulle sukkel om welslae in dié reeks te behaal.