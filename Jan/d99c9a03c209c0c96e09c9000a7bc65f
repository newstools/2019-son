CLINTON Larsen kan nie wag om sy spiere teen Pitso Mosimane te toets nie. Die Chilli Boys pak Mamelodi Sundowns vandag in ’n Nedbank Cup-wedstryd. Chippa United se nuwe coach­ het sy lewe in die Baai goed begin. Sy span het in die eerste wedstryd onder hom ’n oorwinning behaal. Chippa het Maritzburg United met 2-0 geklop. Larsen sê daar is geen rede om te goed te voel daaroor nie, want Sundowns kan sy span hard grond toe bring as hy nie opgewasse is nie. Volgens die voormalige Bloemfontein Celtic-breier bied kragmetings met Sundowns en Mosimane hom en sy span die geleentheid om te groei. “Ons gaan definitief probeer wen. “Dis ’n lekker uit­daging om teen sulke goeie spanne te speel en mee te ding teen Mosimane. Hy is van die beste afrigters wat ons het; daarom is dit vir my ook opwindend.” Larsen voel Downs is onder baie druk omdat daar van dié span verwag word om te wen. “Hulle het die beste afrigter in die land en is boonop een van die beste spanne in die land, so hulle moet wen. “Daarom voel ek ons het ’n goeie kans om hulle onkant te vang.” Die breier sê vandat hy by die Chilli Boys begin het, het hy net ’n paar dinge verander aan hoe hulle speel. “Die manier waarop Chippa speel, is opwindend en ook baie goed. “Ons het wel ’n bietjie penetrasie in die spel kortgekom. Dis basies wat ek wil probeer implementeer.”