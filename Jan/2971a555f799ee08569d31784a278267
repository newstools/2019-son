CALITZDORP. – Haar lewe het sleg afgeskop. En vandag betaal die 26-jarige mammie van twee dogtertjies steeds die prys. Jo (’n skuilnaam) erken: “My lewe het vroeg al ontspoor toe ek op 15 jaar my eerste baba gehad het. “Later het ek toe nóg ’n kindjie gekry wat nou ag jaar oud is. “Maar my familie is goed en ondersteun my altyd.” Ná skool is Jo kollege toe. Maar daar het sy haar die eerste keer vasgeloop in ’n see van drank en dwelms. “Ek het wel geslaag. Ná my kwalifikasie in HR moes ek prakties doen. Ek het gevra of ek my prakties in Kannaland kan doen. “Maar toe hulle die kol­lege moes laat weet dat my prakties klaar is sodat my diploma uitgereik word, wou hulle nie.” Dis toe dat die duiwel van drugs haar weer oorval het. “Soos ek nou hier sit, gebruik ek nog drugs. “Ek wil so graag gaan vir rehab, maar ons het nie geld nie. Ek het al my selfoon stukkend gegooi om nie meer kontak te hê met my drug-maats en merts nie. “Social media hou ’n mens die maklikste verslaaf.” Jo smeek: “Praat met die welsyn. Ek wil ’n sober ma vir my meisiekinders wees.” Candice Bowkers van maatskaplike dienste sê: “Ons kantoor het reeds die gesin gekontak. Die assessering toon daar is wel familieondersteuning. “Die opname in ’n rehabilitasiesentrum is egter ’n proses. Dis so aan haar verduidelik. Verdere dienste sal gelewer word aan die betrokkene en haar gesin. “Sy sal intussen weekliks gemonitor word.”