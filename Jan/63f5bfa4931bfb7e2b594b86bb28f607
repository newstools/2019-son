’N STIEFPA is gister in die Bellville-landdroshof bail geweier waar hy teregstaan vir die verkragting van sy stiefdogter. Die stiefpa loop hof nadat hy die 12-jarige kind glo oor ’n tydperk van 3 jaar verkrag het. Ontstoke inwoners van Delft het gister vreedsaam buite die Bellville-landdroshof betoog met plakkate teen borgtog. Volgens Farida Ryklief van Delft se polisiëringsforum (GPF) het hulle ’n petisie met meer as 200 handtekeninge teen borgtog aan die hof oorhandig. Lede van die GPF, die vroueregtegroep Women in Healing en die gemeenskap dink daar word te min gedoen omtrent verkragting in hulle gemeenskap. Betrap Ryklief sê: “In die meeste gevalle word verkragtingsake by die hof weens gebrek aan genoegsame bewyse of te min getuies uitgegooi. “Daar is ook ’n gebrek aan ondersteuning vir die slagoffers van verkragtings.” Die 12-jarige meisie se stiefpa is verlede week gearresteer toe hy na bewering op heter daad betrap is. Die bure het glo die meisie te hulp gesnel wat om hulp geskree het terwyl die man haar probeer verkrag het. Volgens Ryklief het die kind al verskeie kere vir haar ma vertel, maar dié het dit nie geglo nie en niks gedoen nie. Die betogers het ná die hofsaak na die polisiestasie opgeruk en daarop aangedring dat die ma ook gearresteer word.