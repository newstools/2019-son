DIE debat oor wie permanent as die manager van Manchester United aangestel moet word, is verby. Dís die mening van een van dié sokkerklub se legendariese spelers, Andy Cole. Dié voormalige United-doelskieter meen Ole Gunnar Sol­skjaer, wat die Red Devils se waarnemende bestuurder is, verdien dadelik ’n permanente aanstelling. Dis nadat United sy agste agtereenvolgende oorwinning Vrydag onder Solskjaer behaal het. Hy het Arsenal met 3-1 in ’n FA Cup-wedstryd in Londen geklop. Sedert Solskjaer in Desember by José Mourinho oorgeneem het, het United ál ses sy Engelse Premierliga (EPL)-wedstryde gewen en twee in die FA Cup-uitklop­rondes. Danksy dié segetog kom United­ nou ook weer in aan­merking vir kwalifisering vir die Uefa Champions League volgende seisoen. Die Red Devils is sesde op die EPL-puntelys, maar het net soveel punte soos Arsenal, wat vyfde is danksy ’n gunstiger doeleverskil. Chelsea, wat vierde op die puntelys is, is met net drie punte voor die Gunners en United. Cole het aan Sky Sports gesê: “Wanneer ek Ole dophou, sien ek ’n man wat ’n student van die spel is. “Hy was bereid om baie in­ligting te absorbeer, dit te verwerk en dan die regte plan daarmee te maak. “Wanneer hy praat, hoor ’n mens dat hy altyd na sir Alex (Ferguson) verwys en wat hy van hom geleer het, en hoe hy dit op die spelers wil toepas. Gesels “Dis presies wat die manager (Ferguson) destyds met ons as spelers gedoen het. Hy het altyd met ons gepraat om die beste uit ons te put. “ ’n Mens kan sien Ole doen dit ook, want ná ’n wedstryd stap hy op die veld om met die spelers te gesels. “Die meeste managers doen dit deesdae.” Daar lê in Februarie egter groot uitdagings voor vir Solskjaer­ en sy spelers. United speel die 12de ’n belangrike Champions League-uitspeelwedstryd teen ’n ster-belaaide Paris Saint-German (PSG). En ’n rematch met die voor­loper in die EPL, Liverpool, die 24ste op Old Trafford sal nóg ’n taai toets wees. Maar voor dié vername kragmetings kan United môre nóg ’n oorwinning behaal, want dis Burnley op Old Trafford.