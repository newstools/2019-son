DIE besluit om die hoofingang na die Franschhoek-begraafplaas te sluit, is sonder die departement van gemeenskapsdienste se insette gedoen. Stuart Grobbelaar, woordvoerder van die Stellenbosch-munisipaliteit, het bevestig dat dit onder die munisipaliteit se aandag gekom het. Karien Bruwer het teenoor Son hieroor gekla. Bruwer se suster Mariette Nortjé, wat navraag oor die geslote hekke gedoen het, vertel dat sy aangesê is dat daar ’n fooi betaalbaar is om die begraafplaas te besoek. Volgens Anita van der Merwe, museumbestuurder, is die hekke gesluit as ’n sekuriteitsmaatreël. “Daar is ’n kennisgewing op die hek wat bepaal dat lede van die publiek by die annex moet navraag doen vir toegang tot beide die museum (betaal) en die begraafplaas (gratis),” sê sy. Onduidelik Van der Merwe sê dit beteken dat die annex nou ’n sentrale punt is om toegang te beheer. “Die kennisgewing is direk ná die vergadering opgerig,” sê sy. Dis onduidelik wanneer die vergadering plaasgevind het. Intussen sê Grobbelaar dat hulle in die proses is om ’n dringende vergadering met die museum-en-monumentbestuur te reël om te verseker dat alternatiewe reëlings gemaak kan word om toegang tot die begraafplaas te verseker. “Die hekke van die munisipale begraafplaas in Franschhoek word nie gesluit nie omdat die publiek ’n reg op toegang tot die begraafplaas het. Dis belangrik om daarop te let dat toegang tot die munisipale begraafplaas gratis is,” verduidelik hy. Hy voeg by daar is geen besluit geneem dat die hekke van die munisipale begraafplaas gesluit gaan word nie. “Die hoofingang wat gebruik word om toegang te verkry tot die perseel, insluitend die Hugenote-monument, die Hugenote-museum en die begraafplaas, word egter nou deur die museum gesluit om insidente soos vandalisme te voorkom,” sluit hy af.