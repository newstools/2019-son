LUKE Davids het weereens gewys hy gaan nog diep spore in Suid-Afrikaanse atletiek trap. Die 17-jarige naelloper van Belhar het die naweek sy staal op die baan getoon. Dit was op die eerste School of Speed-byeenkoms van die jaar in Stellenbosch se Coetzenburg-atletiekstadion. Davids het die 200 m vir seuns o. 19 in 21.81 sekondes afgeblits. Honderde aspirant-atlete van oral in die Wes-Kaap het hulle vir dié byeenkoms in die Eikestad aangemeld. Veldnommers Die nuwe onderhoof van die School of Speed, Gena Löfstrand, het die kompetisie as ’n ambassadeur by­gewoon. Die “speed” in School of Speed is dalk misleidend, aangesien veldnommers ook op dié byeenkomste aangebied word. Dit is dus nie net baan­nommers soos die 100 m- naelloop waarin spoed definitief ’n faktor is nie, maar ook nommers soos verspring en hoogspring. Die volgende School of Speed-byeenkoms is Saterdag in Ruimsig, Johannesburg. ’n Week later word dit op Kings Park in Durban aangebied. Die laaste byeenkomste is in Pretoria en Potchefstroom.