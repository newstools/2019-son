EARL Rose verskyn volgens ’n informant vandag in die landdroshof in Stellenbosch nadat hy hom die naweek aan die polisie oorgegee het. Die voormalige Springbokrugbyspeler is vermoedelik een van die gholfstokdiewe in ’n CCTV-video wat verlede week wild en wakker versprei is. Die vrou in die video is nie die eertydse rugby­ster se vrou, Amor, nie. Dié is glo steeds in Namibië, waar sy en Rose gewoon het. Rose het op 12 Januarie 35 geword. In die week daarna is die video versprei waarin gesien kan word hoe ’n man en vrou twee gholfstokke uit gholfsakke in ’n gholfklub lig. Die stokke is die dag daarna teruggevat. Die terugvat is te laat, sê Chris van der Merwe, hoof­bestuurder van die Stellenbosch-gholfklub, want ’n diefstalklag is reeds gelê. Van der Merwe sê die stokke is by sekuriteit ingehandig. Die een het nie ’n steel nie en die ander is beskadig. Die veiligheidswag het die man wat die stokke teruggebring het, geïdentifiseer as dieselfde ou in die beeldmateriaal. Geploeg Van der Merwe sê hulle sal die saak daar laat net “as die persoon na ons kom en om verskoning vra”. Rose, wat ook vir die Lions gespeel het, en Amor het in 2012 met sy BMW deur die muur van ’n vis-en-tjips­winkel in Gordons­baai geploeg. Sy bestuurders­lisensie­ is destyds ingetrek. Verlede jaar het Rose die nuus gehaal nadat hy en sy pa, Enver, na be­wering ’n vriend van hom by ’n kuierplek gepak het. Rose het nie op Son se oproepe gereageer nie. Sers. Noloyiso Rwexana het bevestig ’n saak van diefstal word onder­soek. 