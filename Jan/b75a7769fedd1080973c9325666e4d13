DIE tweejaarlikse Community 10’s-rugbytoernooi skop op 2 Februarie af. Altesaam 16 van die WP se klubrugbyspanne gaan sake­ uitspook op die gasheer, Hamediehs-rugbyklub, se City Park-veld. Die eerste wedstryd begin 10:00. Benewens Hamediehs­ sal Primrose, Tygerberg, Gardens RVK, Raithby Universals, Caledonian Roses, Silvertree, Masi, Morning Stars, Vine­yards, Bellville, Manenberg Rangers, Collegians, Rangers, Progress, en Sir Lowrians deelneem. Die reëlingskomitee het hard gewerk om sake-ondernemings by dié toernooi te betrek. Sy lede is in hulle noppies oor hoe gunstig dié sake-onder­nemings die konsep ontvang het. Een van die lede, Taariq van der Ross, het aan Son gesê: “Ons is baie dankbaar vir hoe positief die klub­rugbygemeenskap oor die toernooi is.” Van der Ross word ondersteun­ deur die voorsitter van Hamediehs, Ashraf Josephs, en die koördineerder van die toernooi, Mohamad Adams. Lede van City Park se raad, Patrick Kuhn en Herman Abrahams, het die toernooi van meet af aan ondersteun. Die 16 spanne sal in 4 groepe van 4 spanne opgedeel word. Die toernooi word op die A-veld afgeskop met ’n kragmeting tussen Collegians en Vine­yards. Rangers en Morning Stars pak mekaar op die B-veld. Ná middagete is daar ag wedstryde voor die kwarteindrondes. Morning Stars en Silvertree­ speel die laaste wedstryd op die A-veld terwyl­ Bellville en Masi dan op die B-veld in aksie sal wees.