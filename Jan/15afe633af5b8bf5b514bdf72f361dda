’N PA wat hom nie deur die elemente in sy community laat onderkry om sy gehoorgestremde dogtertjie by die skool te kry nie. Só word daar verwys na Lee-Roy Davids van Epping Forest in Elsiesrivier wat sy dogtertjie Hope Faroa (5) elke oggend per fiets na die Carel du Toit-Skool vir Gehoor­gestremdes by die Tygerberg-hospitaal neem. Lee-Roy sê daar is aanvanklik vervoer gereël vir klein Hope om vanjaar graad R by Carel du Toit te begin. Dié kar is egter in ’n ongeluk afgeskryf knap voordat die skole heropen het. “Hope dra ’n hear­ing aid nadat ons, toe sy drie jaar oud was, besef het sy hoor nie so lekker nie. “Ons is na Carel du Toit verwys omdat dit die beste skool vir haar sou wees, maar ons planne is lelik deurmekaar gegooi toe my vriend se kar in ’n ongeluk afgeskryf is,” vertel Lee-Roy. Hy sê dié terugslag het hom egter meer vasbeslote gemaak. “Vir my is education baie belangrik. Ek het probeer om ander ways te maak, maar niks het uitgewerk nie. “Toe dink ek nee, man, ek het mos darem ’n bicycle en sal Hope sommer skool toe ry. “Maak nie saak hoe ons daar kom nie, solank sy haar education kry.” Lee-Roy sê sy dogter geniet die rit verskriklik baie. “Ons ry soggens so 07:50 van die huis af en dit vat so ’n halfuur om by die skool uit te kom. Dan gaan tel ek haar weer die middag op. “Hope kan nie soggens wag dat ons met die bicycle ry nie, maar sy begin nou ook al wonder hoekom sy nie soos ander kinders met die taxi kan ry nie. “Dit gaan egter ekstra geld kos om haar in ’n taxi te kry wat ook nie ons roete ry nie, maar hopelik werk dinge binnekort goed uit vir Hope­.” Die woordvoerder van die Carel du Toit-Skool, Lynn Cloete, sê Lee-Roy se vindingryke plan om Hope by die skool te kry, het baie mense beïndruk. “Ongelukkig is daar ’n fooi daaraan verbonde om leerders na en van die skool te vervoer. “Ons kyk tans na maniere hoe ons Hope kan help, maar dit is regtig verblydend om te sien hoe haar daddy moeite doen om sy kind by die skool te kry.”