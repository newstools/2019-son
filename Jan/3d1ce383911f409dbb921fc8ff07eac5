SWYS de Bruin, afrigter van die Lions, weet sy span kan drieë druk en daarom is daar in die voorseisoen grootliks op die verdediging gefokus. Al het die Lions laas jaar die eindstryd van Superrugby vir ’n derde agtereenvolgende keer gehaal, is De Bruin nie tevrede met hoe sy span tot daar gevorder het nie. Hulle het ’n allemintige 55 drieë in verlede jaar se groepfase van Superrugby afgestaan en in die uitspeelrondes is ’n verdere 10 teen die Gautengers gedruk. Vergelyk dit met die stats van laas jaar se kampioen, die Crusaders, wat in die groepfase net 39 drieë afgestaan het, terwyl die Kiwi’s en Lions albei 77 keer in die groepfase gaan druk het. “Ons het ’n volledige analise gedoen oor wat in 2018 skeefgeloop het, het De Bruin aan Rugby365.com gesê. “Ons gaan nie baie verander nie. Ons het op pad na die eindstryd toe tog die meeste drieë gaan druk voordat die Cru­saders ons verbygesteek het. Lof “Ons groot doel was om die kompetisie met die meeste drieë af te sluit, maar ons het ook ’n duur les geleer – om ons verdediging op te skerp.” De Bruin was vol lof vir die harde werk van Joey Mongalo, verdedigingsafrigter, wat hy in die voorseisoen gedoen het om die Lions se lakwerk gereed te kry. “Joey werk verskriklik hard en daar word grootliks dié jaar op die verdediging gefokus,” het De Bruin verduidelik. “Ons moet eenvoudig net in daardie departement ’n groot verbetering toon.” Die Lions het gister in ’n opwarmingstryd teen die Bulls gespeel en kan volgende Sondag (3 Februarie) in Kaapstad in hul superheld-truie in aksie gesien word. Hulle pak dan die Sharks.