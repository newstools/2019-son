GEORGE. – Twee sakemanne spoeg vuur van woede oor ’n fake sangoma­ weg is met hul swaar verdiende geld. Vincent Botha (42) en Milton Hlangula (38) het intussen klagte van bedrog gemaak by die cops. Aanvanklik het hulle vas geglo dat die “toor-buitelander” hulle besigheid met sy doepas sou laat groei en floreer. Botha tjank nou nog lang trane oor sy verlore R4 000 terwyl Hlangula R4 500 verloor het. Botha vertel: “Ek het so ’n advertensiepapiertjie opgetel waar die man beloof om jou probleme te verminder.” Botha het hom toe in Desember gebel oor hy rêrig desperaat was. Die ou het na Botha se huis gekom en rituele daar kom uitvoer. Skoonveld Hy vertel: “Die man het ’n boks toegedraai in wit materiaal in my slaapkamer gesit waaraan ek nie moes raak nie en ’n bottel langs dit gesit. Die twee goed kon ek eers ná tien dae oopmaak.” Intussen het die ou hom kort-kort gebel en hy moes allerhande deposito’s betaal. Maar ná tien dae het niks gebeur nie en die sangoma is ook skoonveld. Botha het vergeefs gebel en hy glo die ou het intussen ’n ander foonnommer gekry. Hlangula het dieselfde oorgekom en ook net op ’n leë boks en bottel afgekom ná tien dae. Hy is R4 500 kwyt. Kapt. Dumile Gwavu het mense aangeraai om sake van bedrog aanhangig te maak. Hy sê: “Ons waarsku aanhoudend mense teen dié tipe con men oor so baie al deurgeloop het.”