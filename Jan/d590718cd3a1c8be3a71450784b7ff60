INWONERS van ’n dorp in Wallis sê hulle het ’n straat wat steiler is as die wêreldrekordhouer in Nieu-Seeland. Baldwinstraat in Dunedin het ’n helling van 35%, maar die mense van Harlech sê hulle aanspraakmaker, Ffordd Pen Llech, is met 36% nóg steiler. Dit gaan egter nie net oor die helling nie. ’n Straat moet ook ’n geteerde openbare deurgang-pad met huise wees om mee te ding om die titel. Harlech se pad het dit alles en die dorp het nou sy afmetings vir Guinness World Records gestuur om te kyk of hy suksesvol is. – Sky News