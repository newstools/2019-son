’N VUISGEVEG tussen twee seuns op Oujaarsaand het ’n tragiese nadraai gehad toe ’n 17-jarige klong laas week doodgeskiet is. Saqeer Ely (17), van Loganberrystraat, Bonteheuwel, is Vrydagaand koelbloedig vermoor. Ely se ma, Sadieka Arendse (33), sê aan Son haar seun en ’n ander seun het baklei. Arendse sê haar seun het die vuisgeveg gewen, maar Vrydagaand het van die bendelede wraak geneem en hom doodgeskiet. “Die fight het Oujaarsaand uitgebreek toe daar ’n street party aan was. Die ander seun het verloor. “Ek glo dit is uit weerwraak dat hulle my seun doodgeskiet het. Sy sê haar seun het dwelms gebruik en hy het haar gevra om hulp. Toegekap “Hy sou weggestuur word na ’n rehabilitasiesentrum. Hy wou ophou om dwelms te gebruik.” ’n Woordvoerder van die polisie, lt.kol. Andrè Traut, het die voorval bevestig. Die saak word ondersoek. Niemand is al toegekap nie. Volgens Traut is ’n ondersoek ook aan die gang. Koeëls het ook Saterdagaand in Athlone gefluit. ’n Man (35) is vermoor en twee ander volwassenes (25 en 27) en ’n kind (6) is gewond. “Die motief vir die moord en poging tot moord is nog nie bekend nie en niemand is nog gearresteer nie.” Geklap Traut sê mense met inligting oor dié sake kan die cops se Stop Misdaad-nommer, 08600 10111, bel. “Die gebied is deursoek om die skieters te arresteer. “Niemand is gekry nie, maar die polisie het wel op vier pistole en ’n rewolwer afgekom.”