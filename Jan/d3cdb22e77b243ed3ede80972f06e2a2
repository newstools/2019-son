JISSIE, man, tjek dié pic uit ... Die aktrise Uma Thurman en Maya Hawke, haar dogter, kon wraggies twins gewees het. Ek sien mos op Channel24 hulle was tydens die Paryse Modeweek by die Giorgio Armani-vertoning – natuurlik in die voorste sitplekke, soos dit hoort. Behalwe nou dat haar hare effens korter en donkerder as haar ma s’n is, en behalwe vir ’n paar geringe verskille, lyk die 20-jarige Maya op ’n tiekie na soos haar famous ma. Maar mooigeid is nie ál wat sy van haar ouers gekry het nie. Soos haar ma, is haar pa, Ethan Hawke, ook ’n akteur. En raai wat: Sy kan ook act. Maya sal binnekort in die derde reeks van die gewilde Netflix-reeks Stranger Things te sien wees. En sy sal ook, soos haar ma, ’n rol vertolk in Quentin Tarantino se nuwe movie, Once Upon a Time in Hollywood. Uma was mos daai bruid met wraak in die hart in Tarantino se Kill Bill: Volume 1 en Kill Bill: Volume 2.