DIE Varsity Cup Shield-kompetisie skop af met ’n spesiale Oos-Kaapse geur: Die Eastern Cape Double Derby. Vier Oos-Kaapse Varsity Shield-spanne sal mekaar op 21 Februarie in die Buffalo City-stadion in Oos-Londen pak. Rhodes (Grahamstad) sal teen Fort Hare (UFH, Alice) speel en Walter Sisulu (WSU, Oos-Londen) teen die Madibaz (Port Elizabeth). Die WSU was laas jaar die Shield-naaswenner en die Madibaz is uit die Varsity Cup-kompetisie gerelegeer. Die Oos-Kaap is wat rugby betref, een van die rykste provinsies in Suid-Afrika. Viering Dít is die mening van die bestuurder van die Varsity Cup, Xhanti-Lomzi Nesi. Hy sê die Double Derby is ’n viering van die Oos-Kaap se ryk rugbygeskiedenis. “Sy spelers – manne, vroue en leerders – het ’n lang geskiedenis van prestasies, selfs tot op nasionale vlak,” bregh Nesi. Thando Manana, president van die Nelson­ Mandela-Universiteit-rugbyklub en ’n voormalige Springbok, meen die Double Derby is die ideale manier om dié ryk rugby­geskiedenis te vier. Manana bestempel die derby­ tussen dié vier universiteite as ’n reuse-rugbybonanza met talentvolle spelers.