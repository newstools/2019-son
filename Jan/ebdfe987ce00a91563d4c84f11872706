DIT lyk asof daar tog ’n host vir die Grammys gaan wees. En nes Alicia Keys se kinders is ons ook so geskok dat sy haar lyf host gaan hou by die groot toekenningsaand. Die sangeres, wat self al ’n allemintige 15 Grammys agter haar naam het, het ’n video op haar sosiale media gelaai waarin sy die blye nuus met haar twee seuns deel. Die laities, Egypt Daoud Dean (8) en Genesis Ali Dean (4), is heel onentoesiasties in die video en weet nie eintlik regtig waarvan hul mamma praat nie. Net ná haar aankondiging vra die oudste enetjie haar grootoog: “Wat’s die Grammys?” Opgewonde Ek sien op The Juice die Recording Academy het Dinsdag aangekondig dat die R&B-ster die 61ste Grammy-toekenningsaand op 10 Februarie in die Staples Center in Los Angeles gaan host. Die vrou van Swizz Beatz sien uit na die awards-aand. “Ek’s só opgewonde om die master of ceremonies op die grootste aand in musiek te wees en die kreatiwiteit, mag en magic te vier.” Hoewel Alicia opgewonde is, is die mense op sosiale media erg ontsteld dat sy die Grammys gaan host. Die trolls meen die ster is heeltemal te boring om die Grammys te host. Kyk, die mense het ’n punt beet. Almal het uitgesien na die komediant Kevin Hart as die host en toe val dit deur die mat. En nou is ons opgeskeep met die reserved en super-ordentlike (lees: vervelige) Alicia.