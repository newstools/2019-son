DIE skaap wat Vrydag op Clifton-strand langs Kampsbaai geslag is, het onnodig gely. Dis op dié grondslag dat die dierebeskermingsvereniging (DBV) ’n klag van wreedheid teen ’n dier gemaak het. Dis nadat lede van die Black People’s National Crisis Commitee (BPNCC) die skaap op die strand geslag het. Die BPNCC hou vol dit was deel van ’n tradisionele seremonie­ om die beach van “rassistiese geeste” te reinig. Die uitvoerende hoof van die DBV, Mqabuko Ndukwana, sê: “Daar is niks fout met kulture en geloofsverwante slagtings nie, dit moet net reg uitgevoer word. “Die mes was te klein. So, die slagter het die skaap nie eintlik geslag nie, hy het dit gesaag.” Die mayco-lid belas met veilig­heid en sekuriteit, JP Smith, meen die polisie moet verkwalik word daarvoor dat die slagting op die strand toegelaat is. Die debakel oor Clifton het laas week ontstaan. Dis nadat securities van die privaat sekuriteits­firma PPA bruin strandgangers op Clifton Beach 4 verwilder het oor hulle ná 20:00 nog daar was.