DUISENDE gestremde mense is gestrand nadat die Stad Kaapstad se vervoerdiens Dial­-a-Ride onverwags gestaak is. Dial-a-Ride verskaf daagliks vervoerdienste aan gestremdes wat nie gewone openbare vervoer soos taxi’s kan gebruik nie. Brett Herron, voormalige mayco-lid vir vervoer, meen die oorsaak van die ineenstorting van die diens is politieke onbevoegdheid. Herron sê ná sy bedanking laas maand is sy pos in drie mayco-lid-poste onderverdeel. Hy merk ook op daar is nou drie uitvoerende direkteure waar daar voorheen net een was. Die Stad moet nou die ander twee se salarisse ook opdok. Hy sê hy was geskok toe passasiers hom kontak oor die Dial-a-Ride-diens wat so skielik gestaak is. Herron sê al is daar nou meer uitvoerende mayco-lede aangestel om die job te doen, is dit duidelik dat daardie mense die werk nie gedoen kry nie. Ineenstorting Hy vaar uit: “Die politieke inmenging wat gelei het tot ’n onnodige en duur herstrukturering is die oorsaak van die vertraging in dienslewering. “Die ineenstorting van ’n belangrike diens aan die kwesbaarste mense in ons gemeenskap is verdere bewyse dat die DA net ingestel is op sy eie interne konflikte.” Felicity Purchase, die mayco-lid belas met vervoer, het bevestig die Dial-a-Ride-diens is tydelik vertraag. Purchase sê die diens is vertraag omdat die Stad nog spook om ’n nuwe langtermynkontrak van ses jaar met moontlike diensverskaffers onderteken te kry.