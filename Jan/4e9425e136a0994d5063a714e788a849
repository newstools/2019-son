DIE omstrede oud.pres. Jacob Zuma skop vas teen ’n besluit dat hy vir sy eie regskoste moet opdok. Die Noord-Gautengse hooggeregshof het laas maand beveel Zuma moet die regskoste wat die staat sover namens hom betaal het, aan die staat terugbetaal. Zuma het nou aangedui hy gaan teen dié bevel appelleer. Die DA het die aansoek vroeër by die hof ingedien dat Zuma die koste wat die afgelope paar jaar sowat R16 miljoen beloop het, moet terugbetaal. Geldmorsery Die DA se federale raadsvoorsitter, James Selfe, sê dié party se lawyers is ingelig oor Zuma se voorneme om te appelleer. Volgens Selfe gaan die DA onmiddellik optree om enige verdere geldmorsery van die staat se fondse deur Zuma te verhinder. Hy sê in ’n verklaring: “Die DA is van mening dat die hooggeregshofbevel, dat Zuma die geld moet terugbetaal, in werking moet bly. “Dit is ten spyte van enige­ appèlle deur Zuma. Hierdie verlof om te appelleer is bloot om die hofbevel te ondermyn en te vertraag. “Al word Zuma toegelaat om te appelleer, moet hy dit nie met die staat se fondse doen nie. “Zuma word by korrupsie en plundery van die staat se fondse betrek. “Hy het die staat se skatkis leeggemaak net om sy rol in staatskaping toe te smeer.”