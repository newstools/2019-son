‘N SKOKVIDEO van die presiese oomblik toe ‘n BMW M3 tydens ‘n straatren op die N1 gerol het, word tans op sosiale media versprei. Taufiq Carr (26) het blykbaar teen ’n motorfiets en nog ’n kar gedice toe hy beheer oor sy BMW M3 verloor het. Die nuwe video is van binne die M3 gemaak en wys die presiese oomblik wat Carr beheer verloor. Die ongeluk het verlede Maandagoggend omstreeks 01:00 op die N1 naby die afrit na Sableweg plaasgevind Videos van die ongeluk wat wyd in die sosiale media gedeel is, wys hoe Carr se BMW twee ander voertuie net-net mis. Carr se ma, Moesna, het gesê albei haar seun se bene is afgesit. Moesna sê die ongeluk het nie net haar seun geraak nie, maar die hele familie. “Jy kan jou net indink wat ons as familie nou deurmaak. Ons is bewus van die negatiewe kommentaar, maar ons kan ons nie nóú daaraan steur nie.” Moesna vra dat lede van die publiek vir haar seun bid. Donald Grant, provinsiale minister van vervoer en openbare werke, reken die BMW het 290 km/h gejaag. Grant het dié skatting op Cape Talk bekend gemaak.