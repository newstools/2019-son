DIE Chilli Boys is moontlik weer in die proses om na ’n nuwe breier te soek nadat die span vasgeval het in sy eerste wedstryd van 2019. Joel Masutha is net ses wedstryde gelede as tydelike breier in Eric Tinkler se plek aangestel, maar die voormalige Black Leopard-breier se dae in die Baai is straks verby. Son verneem die klub-voorsitter, Chippa Mpengesi, het Ma­sutha Vrydag na ’n vergadering ontbied ná die nederlaag van 0-1 teen Bloemfontein Celtic in die Sisa Dukashe-stadion in Oos-Londen. Volgens ’n betroubare informant na aan die span was die breier se toekoms die hoofkwessie van die vergadering. “Masutha het ná die kort vergadering nie te lekker gelyk nie. Hy het baie teleurgesteld voorgekom en wou nie met enige iemand praat nie,” sê hy. “Ek dink hy is in die pad gesteek of hy het nog net een kans om sy werk (môre) teen Orlando Pirates te red.” Masutha is vroeër dié seisoen deur Black Leopards in die pad gesteek, hoewel hy hulle van die NFD na die PSL gelei het. Oorwinnings Die uitslae in die PSL het nie goed verloop nie en Leopards is tans net een punt voor Chippa. Masutha het sover net drie gelykop uitslae met die Chilli Boys behaal. Met Chippa in die 15de plek benodig die span nou oorwinnings. Sy laaste oorwinning was in Oktober. Chippa se woordvoerder, Lu­khanyo Mzinzi, wou niks oor die vergadering sê nie.