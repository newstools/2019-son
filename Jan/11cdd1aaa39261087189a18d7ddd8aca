RASSIE Erasmus, die Springbokafrigter, kan straks een naam van sy moontlike Wêreldbekerplanne skrap – maar net as gerugte oor Patrick Lambie se uittrede waar is. Lambie, wat die Bokke in 56 toetse verteenwoordig het, sukkel nou al ’n geruime tyd met harsingskudding-probleme. Dit volg nadat hy in 2016 teen Ierland die eerste keer probleme met sy kop ervaar het. Die Ierse losvoorspeler CJ Stander het hom in die eerste toets stormgeloop en met die heup in die gesig getref. Dít het Lambie vir maande uit rugby gehou, hoewel hy die laaste van sy toetse op die Bokke se jaareindtoer van 2016 sou speel. Opvlam Lambie is in 2017 in ’n wedstryd vir die Sharks teen die Southern Kings weer ’n harde stamp teen die kop toegedien. En ná ’n lang tyd uit het die Durbaniet besluit om ’n oorsese kontrak met Racing 92 in Frankryk te aanvaar. Sy tyd by die Franse klub het ook teleurstellend begin toe hy nóg ’n harde kopstamp in ’n wedstryd teen Oyonnax toegedien is. Lambie sou wel weer herstel toon en in 2018 gereelde speelkans vir Racing kry, maar die harsingskudding-probleme het luidens Franse koerante nou weer begin opvlam. Racing het glo ook reeds na ’n opvolger vir Lambie begin soek. Die klub beoog om die Argentyn Patricio Fernández ’n kontrak aan te bied. Lambie en die klub moet egter nog ’n amptelike aankondiging oor sy toekoms maak.