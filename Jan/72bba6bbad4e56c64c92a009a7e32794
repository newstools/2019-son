CALITZDORP. – Dubbele droefheid. Só beskryf die wewenaar Llewelyn Prins (47) sy omstandig­hede ná die dood van sy vrou, Magrieta (ook 47). Llewelyn verduidelik: “Dit gaan bitter. Sedert my vrou se dood laas week kan ek snags nie slaap nie. My arme twee kindertjies soek elke aand na hulle ma. “Ek sukkel om geld bymekaar te skraap vir die begrafnis, wat R6 500 kos. “Hoe op aarde gaan ’n werk­lose man wat maar net hier en daar los werkies doen, daai klas geld bymekaar maak? “Ek hou dan net-net my kinders se mondjies oop.” Magrieta was ’n TB-lyer en het net ’n toelaag vir hulle twee kinders gekry. Die familie het darem al R1 000 bymekaar, maar as hulle nie dringend R5 500 in die hande kry nie, sal Llew­elyn nie vir Magrieta ter ruste kan lê nie. Lien Gentle, Llewelyn se skoonsuster, sê: “Ons het nou al oral rondgeval. Ons het selfs die begrafnisman om genade gevra. “Maar, nou ja, ek weet dis die ou se besigheid.” Hulle hoop nou Sonlanders kan hulle hart oopmaak. Lesers wat die Prins-gesin wil help, kan Lien gerus bel by 083 962 1530.