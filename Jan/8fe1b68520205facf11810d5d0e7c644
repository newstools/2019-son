DIE South African Civic Organisation (Sanco) sê sy optrede teen Shep­herd Bushiri se Enlight­ened Christian Gath­ering Church in Pretoria is nie xenofobies nie. Sanco reken dié aantyging deur Bushiri se advokaat is eerder ’n poging om die aandag weg te hou van Bushiri, ’n Malawiër wat homself ’n profeet noem. Geblokkeer Regsverydeling word ondersoek nadat die dood van drie mense op 28 Desember in ’n stampede by die kerk nie dadelik aangemeld is nie. Inwoners het Vrydag die kerk se deure geblokkeer. Portia Mokwena, Sanco se streeksekretaris, sê Bushiri moet eers verduidelik wat gebeur het voordat die kerk toegelaat moet word om met sy bedrywig­hede voort te gaan. – News24