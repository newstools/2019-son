KNYSNA. – Vat my geld en ek moer jou dik! Dís wat ’n skobbejak in die naweek uitgevind het. Hy het goed deurgeloop toe ’n basker hom met sy kitaar oor die kop gemoer het. Hoekom? Want die skobbejak, glo in sy 20’s, het die ou se geld gesteel. Langa Mzobe het in die straat musiek gemaak toe die youngster sy geld gryp en daarmee weghardloop. Mzobe het hard baklei vir sy geld. Hy het die kwajong met die agterkant van sy kitaar gemoer, maar die ou het die bosse in gevlug. Volgens die 52-jarige musikant (wat nie wou hê Son moet hom afneem nie) het hy die geld in ’n klein houertjie gehou. Die vuilgoed het vanaf die nabygeleë winkels gekom en sy geld gegryp. “Die geld was in ’n container op die grond. “Die bastard het toe die tin-houertjie gegryp, maar ek het op hom gespring. “Hy het my teruggedruk, maar toe slaat ek hom met my kitaar. Ek het aangehou slaan, maar hy het my weer teruggedruk.” Skoolgoed Mzobe is baie kwaad, want hy het dorp toe gekom om vir cash te bask, en hier kom hierdie ou en vat dit waarvoor hy so hard gewerk het. Mzobe sê die ou is weg met al die geld. Nou moet hy sonder ’n sent huis toe gaan. Die geld sou gebruik word vir skoolgoed vir sy kinders. Hy het agter die boef aangehardloop, maar kon nie die bosse ingaan nie. Booswigte hang juis in die bosse uit. ’n Sekuriteitswag het die ding gesien gebeur. Hy het gesê dis sleg, want die basker wil net sy kinders help. Volgens Cass Benjamin het hulle probeer help, maar ook maar die aftog geblaas toe die youngster die bosse in hardloop.