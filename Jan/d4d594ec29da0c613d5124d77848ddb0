VIER mense, onder wie ’n couple van Parkwood, is op Nuwejaarsdag in verskillende skietvoorvalle afgemaai. Denver Petersen (30), alias­ Hugger, ’n vermeende Mongrel-bendelid en sy girlfriend, Fada Jacobs (25), is in Cockoosingel koelbloedig doodgeskiet. Petersen is in die bors geskiet en Jacobs in die rug. Albei het op die toneel aan hulle wonde beswyk. Nóg ’n man, Shane Smith (31), is in die skietery gewond. Smith is ook in die rug geskiet en is met die ambulans na die hospitaal geneem. Polisiebeamptes het vyf koeëldoppies op die toneel gevind. In nóg ’n skietvoorval, ook op Nuwejaarsdag, is ’n onbekende man in Uitsig vol lood gepomp. Die man is helder oordag in Gladiolastraat verskeie kere in die gesig geskiet – hy’s op die toneel dood. Volgens die cops is die motief vir die moord nog onbekend. In Hanover Park is Quinton Adams ook op Nuwejaarsdag koelbloedig doodgeskiet. Die voorval het omstreeks 09:00 in Algoahof gebeur. Die American- en die Ghetto-bende het mekaar in die nabye omgewing gepak. Die omgekrapte bendelede het mekaar eers met klippe bestook. Daarna het hulle op mekaar losgebrand. ’n Dwaalkoeël het die onskuldige Adams in die bors getref. Hy is na die daghospitaal geneem, waar hy later oorlede is. In Strandfontein is Trevor Beukes (32) Sondag koelbloedig afgemaai. Beukes is omstreeks 22:30 in Splitzweg verskeie kere raak geskiet. Paramedici het Beukes op die toneel dood verklaar. Volgens kapt. FC van Wyk, ’n polisiewoordvoerder, is niemand al vir die moorde gearresteer nie. Enige persone met inligting oor die moorde kan die polisie se misdaadtol­vrynommer by 086 001 0111 skakel.