SPEURDERS in die Kamesh-gebied in Uitenhage soek Sonlanders se hulp dringend om ’n saak van strafbare manslag op te los. Die voorval het op Maandag 3 Desember 2017 om 22:00 in 24ste Laan, Langa, gebeur toe ’n wit voertuig ’n 66-jarige man omgery het. Volgens die polisie se inligting was Mzwandile Twani besig om die pad oor te steek toe die wit voertuig hom tref. Die bestuurder van die voertuig het toe van die toneel af weggejaag. Twani is daar in die pad dood, sê kapt. Gerda Swart, ’n polisiewoordvoerder. Enigeen wat moontlik ’n ooggetuie van die ongeluk was of enige inligting oor die ongeluk of die bestuurder van die wit voertuig het, word gevra om AO Andrew Hoffman, die ondersoekbeampte, by 071 475 1956 te bel, of kontak die Kamesh-speurtak by 041 988 8200 of Stop Misdaad by 08600 10111.