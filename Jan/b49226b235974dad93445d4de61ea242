CLINTON Larsen is dalk uiteindelik die regte man om die sokkerklub Chippa Unit­ed van relegasie te red. Larsen het immers die naweek gedoen wat die vorige drie breiers dié seisoen nie reggekry het nie – om sy eerste wedstryd in beheer te wen. Verseker ­Chippa United het Maritzburg United Saterdag met 2-0 in die Nelson Mandelabaai-stadion geklop. Doele deur Tebogo Tlolane en Andile Mbenyane het verseker dat Larsen die Chilli Boys weer op die wenpad bring. Die Baaienaars het op 3 Oktober laas ’n PSL-wedstryd (teen Free Stae Stars) gewen. Larsen moes egter tot in die 53ste minuut wag vir sy span om die voortou te neem en toe Tlolane die agterkant van Maritzburg se doelhok gevind het. Mbenyane het toe 10 minute later weer die nette laat raas. Oor sy eerste wedstryd in beheer van Chippa het Larsen gesê: “Dis goed om met ’n oorwinning te begin, maar dis belangriker vir die klub as myself. Die klub en spelers het dit nodig gehad.” Larsen meen die feit dat hy ’n volle week met die spelers gewerk het, het wonders gedoen vir hul spel. Hy glo ook die Chilli Boys is vol talentvolle spelers en behoort baie beter te kan vaar. “Ons gaan nou hard werk om die beste uit almal te kry. “Die span het ster-spelers. Hulle kort net selfvertroue en hopelik sal dit nou daar wees ná die oorwinning.” Die uitslag doen egter nie veel aan die Chilli Boys se posisie nie. Hulle bly 15de op die punteleer, maar het nou gelyk getrek op punte met Baroka FC (14de). Relegasie-sone Barok spog tans met ’n beter doeleverskil. Chippa sal dus nog ’n hele paar oorwinnings benodig om homself uit die relegasiesone te kry. Chippa moet volgende teen Mamelodi Sundowns in die Nedbank Cup speel.