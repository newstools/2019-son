DIE skooljaar het vir die Hoërskool Uitzig se leerders eers gister afgeskop. Die skool is weer oop ná ’n hofgeveg met die WKOD, wat die skool gesluit het ’n week voordat dit sou heropen. Die Wes-Kaapse hooggeregshof het Woensdag ná ’n dringende interdik in die guns van die skoolbeheerliggaam beslis om Uitzig oop te hou. Die departement het die sleutels net ’n week voor die nuwe skooljaar by Charlene Faroo, skoolhoof, kom haal. Sedertdien het leerders en ouers daagliks gaan kyk of die skool oop is of nie. Die skoolhoof en onnies se blydskap oor die oop skool was by Son se besoek duidelik. Die skool het vyf permamente onnies en een tydelike onnie. Die tydelike onnie het in die geharwar bedank en die skool soek nou ’n vervanging. Faroo sê: “Ons het 22 nuwe gr. 10-leerders en 13 matrieks. “Daar is nog ouers wat hulle kinders moet kom registreer en ander leerders wat by die huis was oor hulle gedog het die skool is gesluit. “Die leerders het gister hulle skoolhandboeke ontvang en is reg om met onderrig te begin.” ’n Ouer, Sharon Koeberg (50), sê: “Die departement moet onderwysers na die skool stuur om ons kinders te leer. “Hulle moet ook dié jaar die skool oorbou en herstel.” ’n Verligte ouer, Mary-Ann Martin, sê: “Die kinders hoort in die skool.” Een van die matrikulante, Nedachner Johannes, sê: “Ek het amper hoop opgegee die eerste dag toe hier niks onnies was nie. “Nou sien ek kans vir die jaar en wil hard leer om ’n maatskaplike werker te word.” Probleme Nog ’n leerder, Ashlen Smith, sê: “Deur al die probleme het ons nie opgegee nie. Ons het ag maande oor om ons voor te berei vir die matriekeksamen.” Malvern de Bruyn, provinsiale sekretaris van Cosatu, het die uitspraak verwelkom en gesê die leerders is ywerig om hulle skooljaar te begin. 