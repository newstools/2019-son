VERGEET wat Liverpool op die veld doen. Dís Pep Guardiola, die bestuurder van Manchester City, se raad aan sy spelers oor die voorloper in die Engelse Premierliga (EPL). Dis nadat sy span Wolver­hampton Maandag met 3-0 kafgedraf het. Wolves het uiteindelik met 10 man gespeel. Met dié oorwinning het City die gaping tussen hom en Jürgen Klopp (bestuurder) se Reds tot vier punte laat krimp. Guardiola sê filosofies: “Ons het geen beheer oor Liverpool se wedstryde nie; net hulle het. “Al hoe ons druk op hulle kan plaas, is om in die prentjie te bly en te hoop hulle misluk eendag.” Vererger Gabriel Jesus se twee doele en ’n eie doel deur Conor Coady het die Cityzens verspot maklik in die Etihad-stadion laat wen. Die besoekers se situasie is vererger toe hul verdediger Willy Boly ná 19 minute gepos is. Klopp-hulle het ’n tyde­like voorsprong van sewe punte gehad nadat hulle Brighton met 1-0 geklop het. Mohamed Salah het die wendoel in die tweede helfte van die strafkol aange­teken. “Ek maan my spelers om hulle nie te steur aan opponente wat nie volgende is nie,” sê Guardiola. “Wanneer ’n mens dit nie doen nie, verloor jy gewoonlik wedstryde tussen­in.” – AP