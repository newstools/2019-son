DIE veroordeelde bedrieër Lindie Johanna Sharp is Vrydag in die Baaise handelshof 13 jaar tronkstraf opgelê. Landdros Johannes Claasen het Sharp (45) 13 jaar gepos vir bedrog en 5 jaar vir geldwassery. Claasen het gelas dat die vonnisse gelyklopend uitgedien word. Sharp was ’n boekhouer van Micro Care in Neave Township. Sy het vroeër skuldig gepleit op klagte van bedrog waarby byna R3,4 miljoen en geldwassery waarby R1,4 miljoen betrokke was. Claasen het in vonnisoplegging gesê wanneer ’n geskikte vonnis oorweeg word, moet die aard van die misdryf, die belange van die gemeenskap en die skuldige se persoonlike omstandighede in ag geneem word. Hy het gesê Sharp is nie meer haar minderjarige kinders se primêre versorger nie, maar haar man sien tans op sy eie na hulle om, hoewel dit nie ’n ideale situasie is nie. Claasen het Sharp daaraan herinner dat sy op 14 September 2015 aan soortgelyke klagte skuldig bevind is. En ten spyte daarvan het sy nietemin voortgegaan om van ander­ mense te steel, het Claasen haar gekritiseer. Hy meen Sharp het genoeg tyd gehad om te besef dat wat sy doen, verkeerd is, en dat die samelewing diewe verwerp. Wat verswarend in die saak teen Sharp is, is dat haar werkgewer haar in ’n vertrouensposisie geplaas het, het Claasen uitgewys. “Wat nóg verswarend is,” het hy gesê, “is dat die misdryf oor jare gepleeg is.” Sharp is ook onbevoeg­ verklaar­ om enigsins ’n vuur­wapen te besit. Sharp is op 17 Maart ’n opgeskorte vonnis van ag jaar tronkstraf opgelê vir bedrog en diefstal van sowat R2 miljoen. Vir daardie misdryf dien sy tans affektief ses jaar tronkstraf uit. Sharp het Donderdag ter versagting van vonnis getuig sy het gesteel om die lewe te geniet en om haar familie ’n gerieflike lewe te bied. Die staatsaanklaer, adv. Lise Keech, het kort daarna gesê tronkstraf is veronderstel om lyding te wees. Keech het bygevoeg dat gevangenisse nie veronderstel is om aangename plekke te wees nie. Sy het dít gesê nadat Sharp getuig het sy word geviktimiseer en onregverdig behandel in die gevangenis. By die vonnisoplegging van haar vorige veroordeling het die hof gelas dat Sharp se kinders haar een keer per maand besoek vir die eerste vyf maande. Sy het gesê dis egter nie meer die geval nie, want deesdae word sy elke tweede week kontakbesoeke met haar kinders toegelaat. Peter Daubermann was Sharp se regsverteenwoordiger.