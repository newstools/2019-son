DIE nuwe verhoogproduksie Die Begrafnis is nie heeltemal wat die titel voorhou nie. Dis ’n teaterstuk met ’n somber titel, ja, maar met komiese en musikale inhoud. So vertel die aktrise en regisseur daarvan, Leatitia Solomons van Stellenbosch. Solomons sê: “Almal kom begrafnis toe met hul eie agenda. “Dit gaan nie meer soseer oor respek vir die naasbestaandes en vriende nie, maar eerder oor die kos en wie wat aangetrek het.” Sy sê hoewel die dood ’n realiteit is wat elkeen van ons raak, is dit ’n onderwerp waarmee ons nie altyd gemaklik is nie. Solomons sê mense moet die werklikheid oor die dood aanvaar en besef waaroor begrafnisse eintlik gaan. Die Begrafnis bied die gehoor ’n vars, humoristiese inslag op ’n ander­sins morbiede seremonie. Solomons sê sy het verlede jaar baie begrafnisse bygewoon en is verras oor wat agter die skerms aangaan. Die produksie word in die Drostdyteater opgevoer as deel van die Woordfees. Dit begin 17:00 op 3 Maart en 19:00 op 6 Maart. Toegang is R100 en kaartjies is beskikbaar by Compu­ticket.