DIE FA Cup-uitklopreeks het deur die jare talle skokke opgelewer – en dié seisoen is geen uitsondering nie. Een van die grootste skokke in die geskiedenis van die kompetisie was in 1988, toe Wimbledon se “Crazy Gang” die sterbelaaide Liverpool in die eindstryd op Wembley met 1-0 geklop het. Liverpool was toe nog die dominante mag in Engeland en het toe reeds die liga-titel verower. Niemand het Wimbledon se sukkelaars ’n kans gegee nie. En Saterdag het AFC Wimbledon vir nog ’n opskudding gesorg deur die Premierliga-span West Ham United met 4-2 uit te skakel. Deurgemaak Wimbledon is ’n vergete sokkerspan en speel in die derde vlak van Engeland se kompetisies. Sedert Wimbledon onder die kapteinskap van Vinnie Jones (ja, dáái Vinnie Jones) die kompetisie in 1988 gewen het, het die klub sommer baie dinge deurgemaak. Die klub het vroeg in die millennium ontbind toe daar besluit is om die basis van Wimbledon na Milton Keynes te verskuif. Die klub se naam is toe na MK Dons verander. Dit het ondersteuners so kwaai omgekrap dat hulle besluit het om hul eie klub, AFC Wimbledon, in 2002 op die been te bring. Dié klub het deur die jare deur die verskillende vlakke van Engelse sokker beweeg – en in die proses ’n rekord opgestel deur 78 wedstryde lank onoorwonne te bly. En nou is Wimbledon weer besig om in die gesogte FA Cup-uitklopreeks naam te maak. Die oorwinning oor West Ham het beslis weer die fokus op Wimbledon geplaas en die herinneringe van die Crazy Gang laat herleef. En dit is juis waarom die FA Cup deur die jare so gewild geword het – want dit is in dié kompetisie waar Dawid kans kry om Goliat te laat les opsê. In een van die ander verrassings van die vierde ronde het die Premierliga-klub Everton sy rieme teen Millwall styfgeloop. Millwall speel in die tweede vlak van Engelse sokker – die Kampioenskapsreeks. Die spanne sal nou hoop om in die volgende ronde een van die grotes van Engelse sokker te kry, want sulke wedstryde bring groot geld in. Spanne soos Manchester United, wat die titel al 12 keer gewen het, en Manchester City, die huidige Premierliga-kam­pioen, is beslis van die spanne wat nou geteiken sal word. Pep Guardiola se Man City-span, wat nog sterk in die wedloop om die Premierliga-kroon is, is reeds in die eindstryd van die League Cup en die Europese Champions League­ se ronde van 16.