OUERS, ons moet ons klôgoed al van kleins af leer gesond eet. Ons wil mos nie hê ons kinders moet al op ’n jong ouderdom blootgestel word aan die risiko’s van vetsug, diabetes, en so meer, nie. Een van die maniere waarop jy jou bloedjies so ver kan kry om gesonder te eet, is om ’n kosblik met gebalanseerde etes vir skool in te pak. Dis makliker gesê as gedoen, want kinders is mos nie noodwendig gaande oor gesonde kos nie. So, ons het ’n paar wenke by goeiehuishou ding.co.za gaan soek oor hoe ’n mens gesonde kos aanlokliker kan maak. Laat dit lekker lyk Dis nou maar wors: Klôgoed eet met hulle ogies. Pak eetgoed van ’n verskeidenheid kleure, geure en teksture in. Dít behoort hulle nuuskierigheid, en hopelik hulle aptyt, te wek. Betrek hulle by hulle kosblikke Laat die klôgoed deelneem aan die voorbereidingsproses van hulle kosblikke. Hopelik leer hulle in die proses om gesonder keuses te maak oor wat hulle eet. Doen dit sommer die vorige aand. Pak vrugte in Vars, seisoenale vrugte is altyd die ideale keuse, maar jy kan ook ingelegde vrugte in natuurlike sap en droëvrugte sonder bygevoegde suiker insluit. Kies drinkgoed slim Water is die beste, maar as jy iets soeters wil hê, kies suikervrye, tuisgemaakte ystee wat met vars vrugte gegeur is, soos rooibos met lemoenskyfies. Jy kan dit ook sommer maklik self tuis maak, dan weet jy wat alles daarin gemeng is. Doop dit Groente soos wortels, komkommer, peul-ertjies en seldery-stingels met doopsouse soos guacamole, sal ’n groot gunsteling onder die klôgoed wees. Sluit vesel in Maak seker jy kies volgraanbrood met sade, rogbrood, brosbrood, volgraanpasta en volgraan wraps pleks van witbrood of -rolletjies, pasteitjies, skyfies en koekies. Maak ’n smaaklike vulsel vir toebies ’n Gesonde toebroodjievulsel kan ook lekker geurig wees. Vul broodjies met proteïene soos vellose hoender, vis of eier. Smaaklike smere Suiker- en soutvrye grondboontjie- of neutbotter en vissmere maak ’n vinnige, gesonder en heerlike toebroodjie. Wees ekstra Keker-ertjies, bone of lensies kan by slaaie of soppe gevoeg word vir ekstra proteïene en vesel. Gebruik die korrekte suiwelprodukte Pak laevet- of vetvrye jogurt en melk in. Maak seker dat die suiwel­produkte geen bygevoegde suiker bevat nie. Versoet dit eerder met lekker vars vrugte. Met dié maklike wenke kan jy jou kinders ’n gesonde middagete bied. Dit behoort hulle heeldag lank voeding en energie te bied.