DIT gaan moeilik met haar kinders omdat sy in die tronk sit. Boonop het sy en haar man nie meer ’n goeie verhouding nie weens die klagte van geldwassery teen hom. Die klagte kom nadat sy vrou geld – wat sy onregmatig bekom het – in sy bank­rekening betaal het. Lindie Sharp (45) het gister ter versagting van vonnis getuig haar seun het baie aggressief begin word en hy “vang snaakse dinge aan” sedert sy in die tronk is. Sy het voorts getuig dat haar dogter nagmerries kry omdat sy in die tronk sit. Sharp sê huilend: “Hulle wil net weet wanneer ek huis toe kom.” Volgens Sharp het sy haar man, Riaan, al ’n paar keer om vergifnis gevra. Riaan is ’n senior beampte by die St. Albans-gevangenis. Hy is nou al 28 jaar in diens van die departement van korrektiewe dienste. Onregverdig Lindie sê sedert sy haar voet in die tronk gesit het, word sy geviktimiseer en onregverdig behandel omdat die ander gevangenes weet Riaan is haar man. Volgens Lindie het sy reeds twee formele klagte by die tronkowerhede ingedien. Lindie sê sy vermy die meeste van die gevangenes. Sy sê wanneer die gevangenes na buite gaan om in die sonlig te wees, bly sy maar in haar tronksel. Lindie sê met trane in haar oë sy is jammer oor wat sy gedoen het. “Ek sal my werkgewer kontak sodra die saak verby is.” Volgens haar sal sy haar werkgewer skriftelik in ’n brief om vergifnis vra. Sy sê sy sal daarin berus as hulle haar nie wil vergewe nie.