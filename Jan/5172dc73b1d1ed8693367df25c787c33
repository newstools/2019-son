DIE Formule Een-loopbaan van die jong Mick Schu­macher, seun van die legendariese Michael Schumacher, is reeds uitgeknip. Hy het laas jaar ’n groot tree nader aan die werklikheid gegee toe hy die Formule Drie-titel verower het. Ferrari, waarvoor Michael die meeste jare van sy loopbaan gejaag het, gebruik die jongeling vanjaar as toets­bestuurder. Hoewel alles nog nie op papier vasgemaak is nie, is daar sterk sprake dat hy hom by Ferrari se Jaer-akademie gaan aansluit. Met die Schumacher-naam terug in Formule Een, is F1 fans reeds opgewonde oor die toekoms. Mick het al ’n aanbod van Mercedes van die hand gewys ten gunste van Ferrari. Wenkbroue Daar is gehoop dat hy en Mercedes se wêreldkampioen, Lewis Hamilton, dalk ’n formidabele duo kon vorm. Dié besluit sou ’n jaar gelede die wenkbroue laat lig het omdat Ferrari min geloof in sy jong jaers gewys het. Mick se handtekening is ál waarvoor Ferrari wag en die kans lyk skraal dat hy aan Ferrari se voorseisoense toetsprogram gaan deelneem. Ferrari het dié week hulde gebring aan Schumacher sr. met ’n toevoeging tot sy museum by sy hoofkwartier in Maranello, Italië. Ál Michael suksesvolle F1-motors is in die middel van die museum, in die Hall of Victories, uitgestal. Michael het met ’n F310 van 1996 drie wêreldtitels los gejaag en Ferrari drie jaar later, in 1999, met die F399 weer die vervaardigerstitel besorg. Mick jaag vanjaar in die F2-reeks.