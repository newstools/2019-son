Mnr. Oorvol skryf: Nie net graadeentjies se trane het geloop toe die skooljaar begin nie, talle kinders wat nie in ’n skool plek gekry het nie, het ook gehuil. Skole bars uit hul nate, maar dit blyk nie ’n prioriteit te wees nie. Ons spog jaarliks oor hoeveel Kers- en Nuwejaarsbabas gebore is. Ons weet presies hoeveel kinders ’n toelae kry. As home affairs online is, weet ons hoeveel geboortes geregistreer word. Tog klop ons somme net nie oor hoeveel leerders in elke graad, skool en distrik gaan wees nie. Wie onthou die 900 leerders van Mitchells Plain wat vyf jaar gelede toegang geweier is omdat daar nie vir hulle by skole in die omgewing plek was nie? Twee jaar voor dit het die Wes-Kaapse onderwysdepartement die stelsel met geografiese inligting ingestel om infrastruktuur­beplanning te verbeter en om te keer dat klas­kamers oorvol raak. Vir wie blameer ons? Is dit swak beplanning? Iets werk nie. Kom ons gaan só deur die jaar en sit Januarie weer met dié probleem. .