DIE akademiese jaar het so pas begin en dit is belangrik dat jy jou kinders gemotiveerd hou. Ons het ’n paar wenke op die webwerf slimkoppe. co.za vir ouers en onderwysers gaan soek oor hoe om die kids op die regte spoor te sit met hulle skoolwerk. Vol passie Wees passievol as jy saam met die kinders werk of hulle help met hulle huiswerk. Al het jy ’n moeilike dag agter die rug, glimlag en sit passie en opwinding in jou stem en aksies. Lag, kleur en musiek is groot motiveerders – gebruik dit maklik en baie. Verander die omgewing Kinders kan gou verveeld raak. Jy moet hulle so dan en wan uit hulle gewone area neem na ’n plek waar hulle leer om vars lug te kry en om hulle brein en liggaam vol suurstof te kry. Speletjies wat buite plaasvind, selfs besoeke aan die biblioteek vir navorsing, maak ’n goeie verandering. Toon belangstelling Kids floreer wanneer jy wys jy stel belang. Leer meer oor hulle en verstaan hulle passies en talente en werk dit by hulle lesse in. Laat kinders veilig voel Dit is belangrik dat jy ’n veilige, ondersteunende omgewing skep waarin kinders hulle kan uitdruk, met baie positiewe aanmoediging. Die meeste kinders hou daarvan om te praat en hulle wil gehoor word. Moedig jou klôgoed aan om hulle idees en opinies uit te druk en om vrae te beantwoord, al is die antwoord verkeerd. Sit die fokus op die proses van leer eerder as om reg te wees. Prys jou kinders Jy moet gereeld prys en positiewe terugvoer aan jou kinders gee. Dit wys jy waardeer hulle en glo in hulle vermoëns. So bou jy hulle op en help hulle om hulle swakhede te oorwin. Verwag goeie prestasies Kinders hou daarvan om te presteer en jy kan hulle inspireer om hoog te mik, terwyl hulle hul voete op die grond hou. Jy moet net seker maak hulle verwagtinge is realisties. Wees ’n voorbeeld Kinders leer by hulle onderwysers. Wees bewus van jou eie houding, stem, liggaamstaal, bewegings en gesigsuitdrukkings. Maak jou aanwysings duidelik en maklik om te verstaan.