DIE Amerikaanse bokser Adrien Broner moet maar ’n tweede loopbaan as fortune teller los – hy kon nie eens sy eie voorspelling van ’n wen teen Manny Pacquiao bewaarheid nie. Pacquiao – nou al 40 jaar oud – het Broner (29) met punte geklop om sy weltergewigtitel van die Wêreldboksvereniging te behou. En dit was nadat Broner nogal heel parmantig gepraat het oor hoe hy Pacquiao dan droomland toe sou stuur. Die Filippynse bokssensasie het egter in Las Vegas, Amerika gewys hy is nog lank nie oor die muur nie. En die drie beoordelaars vir die geveg het op hul telkaarte met dié siening saamgestem. Dave Moretti se telling was 117-111 in die Pacman se guns. Tim Cheetham en Glenn Feldman het albei met tellings van 116-112 vir Pacquiao as die wenner aangewys. Broner was duidelik lekker suur ná die geveg. Hy het sommer aan toeskouers in die MGM Grand Arena geskreeu hy is beroof. “Almal weet ek het gewen! Hierdie is net ’n komplot sodat Floyd (Mayweather) weer teen Manny kan baklei!” het Broner geskreeu. Ironies genoeg was Mayweather een van die promotors vir Sondagoggend se geveg. Mayweather het Pacquiao in 2015 met punte in Las Vegas geklop.