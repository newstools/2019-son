BEHALWE om jou bloedjies uit die bed te kry, is daar nóg ’n groot uitdaging: huiswerk. Hoe kry jy jou kinders om hulle huiswerk te doen en hoe kan jy hulle daarmee help? Die slimmes by goeiehuishouding.co.zahet net die regte antwoord. Volgens die webwerf is daar vyf verskillende huiswerkpersoonlikhede. Lees hieronder om te sien waar jou kind inpas. Juffrou Ongeorganiseerd Hierdie kind bring die verkeerde boek huis toe of doen haar huiswerk, maar kan dit nie die volgende dag opspoor nie. Die kind doen dit nie oor hy of sy moedswillig is nie, maar dikwels oor sy of haar uitvoerende vermoë nog nie goed ontwikkel is nie. Moenie oorneem nie, maar help hom of haar om hom of haar reg te ruk. Stel byvoorbeeld ’n weeklikse “regpaksessie” vir die hele gesin in, waartydens hy of sy rugsak kan uitpak. Die haastige een Hy of sy handel die huiswerk tjoef-tjaf af, maak simpel foute en gee nie aandag aan klein besonderhede nie. Hy of sy het ook nooit tyd om die huiswerk weer deur te gaan nie, want hy of sy is hiperaktief en het ’n klomp ander dinge wat hulle wil doen. Dit help weinig om vir dié kind te sê om stadiger te werk. Jy moet eerder ’n toegewyde huiswerk-rooster opstel. Die uitsteller Hulle kry nie ’n potlood nie, hulle kry kamma te warm of is ewe skielik honger … Hierdie kinders vermy nie net huiswerk nie. Moedig hom of haar aan om klein doelwitte te stel, soos twee wiskunde-oplossings of eers net die maklikstes, waarna hulle ’n kort blaaskans kan vat. ’n Tydtoestel kan ook help. Die dagdromer of rustelose kind Dié kinders – die probleme is vanselfsprekend – kan ook by ’n tydtoestel baat vind. Probeer om hul huiswerk in kort segmente­ van niks langer nie as 20 minute op te breek. Meneer Gefrustreerd As lees tot woede of wiskunde tot groot drama in jou huis lei, is dit tyd om briek aan te draai. Niemand kan midde-in ’n woedebui helder dink nie. Dit sal wys wees as jy as ouer jou dan onttrek en die kind vra om jou te kom soek as hy of sy hulp verlang. Jy moet jou klôgoed leer om onafhanklik te wees. Hoe meer jy rondhang, hoe erger sal die uitbarsting wees.