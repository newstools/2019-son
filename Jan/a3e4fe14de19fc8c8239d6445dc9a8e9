NOU spog ’n gewilde KFM DJ op die kassie. Barron Hufkie (28) klets nie net ’n hond uit ’n bos uit oor die radio nie, hy is deesdae ook op die kassie te sien as een van eExtra se nuwe sportaanbieders. Die mediaman het onlangs die groot trek na die Goudstad aangedurf nadat hy groot naam in die Kaap as een van KFM 94.5 se mees gewilde radiopersoonlikhede gemaak het. Hufkie het die afgelope twee jaar sy sportvernuf goed ten toon gestel as sportaanbieder op Kaapstad se grootste middag-radioprogram. Hoewel hy meen daar is ’n groot verskil tussen die twee mediums, was die skuif na die kassie altyd deel van sy plan. “Die skuif na TV was ’n baie natuurlike een. Ek dink ek het myself altyd gesien werk op radio en televisie,” sê Hufkie. “Ek is baie opgewonde oor hierdie nuwe uitdaging. Sover geniet ek elke oomblik van die TV-maak-proses. Ek leer baie en dis vir my fantasties om lid te kan wees van so ’n lekker span,” sê die aanbieder oor sy nuwe posisie. Liefde “Dit is vir my lekker om weer in my moedertaal te kan uitsaai, en om sport – wat een van my groot passies is – in Afrikaans te kan aanbied is selfs ’n groter voorreg.” Hufkie het sy liefde vir radio sowat sewe jaar gelede by Maties ontdek. “Ek het op die medium verlief geraak toe ek in Stellenbosch as vryskut-aanbieder by MFM gewerk het. As ek terugdink, onthou ek ál die laat aande en lang skofte, maar ek kan nie aan ’n beter leerskool dink nie,” vertel hy. Hoewel Hufkie verskriklik besig is tussen sy werk op die kassie en ’n nuwe radio-avontuur wat hom inwag in 2019, streef hy na ’n gebalanseerde lewe. “Ek probeer regtig hard om gesond te eet en gereeld te oefen, maar ek’s ook heeltemal te lief vir kuier en pizza eet. “So, dis makliker gesê as gedaan,” sê hy skertsend. Wanneer hy nie in die ateljee is nie, kan ’n mens Hufkie op die tennisbaan vind, op ’n staproete in die natuur of dalk by een van sy gunsteling-koffiewinkels in Johannesburg.