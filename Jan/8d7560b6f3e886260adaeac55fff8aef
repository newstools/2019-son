CALITZDORP. – Iets is nie pluis nie. Dís wat ’n familielid gedink het toe ’n negejarige meisietjie “half wydsbeen geloop en gekreun het”. Die ouers van die meisie was verslae. Die pa het aan Son gesê: “Die saak is te groot. Los ons maar liewer. Ons gaan nie met julle hieroor praat nie.” Son het egter betroubaar verneem dat ’n oom van die meisietjie aangehou het dat die polisie gebel moes word, “want dis ’n ryp sweer wat nou oopgebars het”. Die meisietjie is na be­wering op ’n oop stuk veld vasgedruk, seksueel aangerand en vermoedelik ook verkrag. Gewys Van die inwoners stort hulle vullis op dié stuk veld. Iemand wat in die om­gewing bly, het gewys waar die beweerde misdaad gepleeg is. Die vrou sê: “Die gemeenskap is geskok. Wat gaan in die mense se koppe aan?” Drie seuns word nou ondervra oor die beweerde misdaad. Kapt Malcolm Pojie, ’n polisiewoordvoerder, sê twee tienjariges en ’n nege­jarige word by die ondersoek betrek. Pojie sê ’n dossier is reeds aan die senior staatsaanklaer voorgelê vir ’n beslissing. Geen verdagtes is nog gearresteer nie.