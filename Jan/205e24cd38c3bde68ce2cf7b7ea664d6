OP NUWEJAAR was daar in verskeie voorvalle minstens vyf verdrinkings langs Suid-Afrikaanse strande, berig AlgoaFM News. Craig Lambinon, woordvoerder van die Nasionale Seereddings­instituut (NSRI), sê daar was verdrinkings in Richardsbaai en Tongaat in KwaZulu-Natal. Daar was ook twee voorvalle in Table View, waar een persoon dood is en nog een vermis word. Nog ’n verdrinking is aangemeld by Kleinbaai in Bloubergstrand. Volgens Lambinon is verskeie mense darem ook gered. Hy sê in nog ’n voorval het vier mans vier mense in Buffelsbaai uit die water gered nadat seestrome hulle ingetrek het. Lambinon sê niemand het verdrink op strande waar menseredders aan diens was nie. Ál die noodlottige voorvalle het plaasgevind by strande waar daar nie life guards was nie. Die NSRI doen ’n beroep op mense om te swem net by strande waar menseredders aan diens is. Teen vroeg gistermiddag was geen verdrinkings in die Oos-Kaap aangemeld nie.