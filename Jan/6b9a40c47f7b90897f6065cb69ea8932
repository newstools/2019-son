TWEE pit bulls is doodgeskiet nadat hulle oor ’n buurman se muur gespring en die buurman se hond aangeval het. Die voorval het om 10:00 in Bangorweg in Sherwood gebeur. Kapt. Sandra Janse van Rensburg, ’n polisiewoordvoerder, sê die polisie was op die toneel, maar geen saak is geopen nie. “Twee van die buurman se honde het bo-oor die ses-voet-grensmuur geklouter tot in die vrou se jaart. Die honde het toe haar hond aangeval. “Sy het uitgehardloop om die hondegeveg te probeer stop. Sy het die honde met water natgespuit en ook een van die honde gegryp. Haelgeweer “In haar poging om die fight te stop, het een van die honde haar probeer aanval.” Janse van Rensburg sê die vrou het toe by haar huis ingehardloop en haar haelgeweer gaan haal. “Al twee pit bulls is in haar jaart doodgeskiet. “Die polisie is in kennis gestel­, en die vrou se beseerde­ hond is na die veearts­ geneem.” Janse van Rensburg sê geen kriminele saak sal gemaak word nie omdat die vrou uit selfverdediging opgetree het. “As die eienaar van die hond later ’n saak wil maak vir die aanval, kan hy en sal die polisie dit ondersoek.”