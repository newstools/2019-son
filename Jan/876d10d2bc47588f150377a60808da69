KLAGTE van korrupsie is teen twee DA-raadslede van die Kouga-munisipaliteit gelê. Dít volg omdat daar, volgens die ANC-raadslid Phumzile Oliphant, “onwettige donasies” gemaak is aan die burgerregtegroep AfriForum. Dié oorbetalings kom uit die wyksontwikkelingsfonds. In dié fonds kry elke raadslid R100 000 wat gebruik moet word vir gemeenskapsdoeleindes. Oliphant het Woensdag die Jeffreysbaai-gemeenskapsdienssentrum aangedoen om klagte aanhangig te maak. “Dit is onwettig om AfriForum met regeringsgelde te befonds, want dié geld is juis vir die gemeenskappe bedoel. Dit is geld wat aan die publiek behoort. Wat het Afri­Forum met wyksontwikkeling te doen?” Die munisipaliteit hou egter vol alles is above board, want die bedrae wat aan AfriForum oorbetaal is, is glad nie donasies nie, maar vorm eerder deel van partnership tussen die munisipaliteit en AfriForum om St. Francisstraat te herstel. Dié projek het ook die goedkeuring gekry van die Oos-Kaapse departement van openbare werke, waaronder die pad val. Horatio Hendricks, die burgemeester, sê in ’n verklaring Oliphant se bewerings is ongegrond en maklik om verkeerd te bewys. “Die geld is nie aan AfriForum geskenk om dié organisasie te bevorder nie. Die geld is gebruik in die padwerkeprojek, wat ’n gesamentlike projek is van die munisipaliteit, Afri­Forum en die Oos-Kaapse departement van openbare werke. “Die doel van die projek was om St. Francisstraat te verbreed. Dié pad word in vakansietye erg con­gested. Die padverbeterings het dus in die feestyd groot verligting gebring vir motoriste.” Hendricks sê die projek beloop altesaam R430 000. Daarvan het die munisipaliteit R220 000 bygedra. “Die geld wat aan AfriForum oorbetaal is, was dus die munisipaliteit se bydrae tot die projek. “AfriForum het die res van die geld vir die projek gegee. So, hy’t beslis geen geld hieruit gemaak nie.” Hendricks meen verder Oliphant het duidelik ook nie die beleid gelees waarvolgens die gebruik van die wyksontwikkelingsfonds beheer word nie. Hy meen gevolglik verstaan Oliphant nie die fonds se doel nie. Die DA in die provinsie het alle navrae om kommentaar terugverwys na Hendricks. Kapt. Gerda Swart, polisiewoordvoerder, het bevestig die klag is gelê en word tans ondersoek. Oliphant beweer ook die ouditeur-generaal (OG) het destyds opdrag gegee dat die wyksontwikkelingsfonds gestop moet word weens ’n gebrek aan finansiële bestuur. Hy voer aan toe die DA in 2016 beheer van die munisipaliteit geneem het, het hy teen die OG se besluit gegaan en die fonds weer ingestel. Ook hieroor, sê Hendricks, is Oliphant verkeerd. Mors “Die OG het destyds die fonds onder die ANC-beheerde raad gestop, aangesien daar geen beleid was om die fonds te bestuur nie. “Die DA-beheerde raad het dit egter reggestel en ’n beleid en die nodige controls ingestel, waarna ons die fonds weer in plek kon stel. “Die gesamentlike projek met AfriForum en openbare werke val 100% onder die beleid.” Hendricks hou vol daar was dus geen wanbesteding van fondse nie. “Dit was eintlik hy wat die tyd en geld van die polisie en howe mors met dié aanklag.”