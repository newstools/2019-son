CLINTON Larsen se eerste wedstryd as die af­rigter van Chippa United gaan ook die klub se belangrikste wees sover dié seisoen. Larsen het nie eens tyd om die Baai of selfs sy nuwe klub te leer ken nie, want die Chilli Boys móét hulle volgende wedstryd, dié teen die sukkelende Maritzburg United, wen. Albei spanne sukkel eintlik, maar ná 17 wedstryde het die Chilli Boys darem twee wedstryde gewen teenoor Maritzburg se enkele wedstryd. Crucial Maritzburg is met 11 punte heel onder aan die Premier-sokkerliga (PSL)-puntelys (16de). Chippa is met 12 punte­ een plek bo hom. Dis dus crucial dat Chippa dié wedstryd Saterdag in die Nelson Mandelabaai-stadion móét wen. Wen Chippa, trek hy gelyk met Baroka en sal hulle dan een punt onder Free State Stars wees. So, dit sal druk op van die ander spanne plaas, en dís iets wat die Chilli Boys nodig het. Verloor Chippa, gaan hy in ’n gat wees wat seker­lik te diep is vir uitklim. Hoewel Chippa nou al op ’n plaaslike radiostasie bevestig het dat Larsen die nuwe breier is, het nóg die klub nóg sy nuwe breier weer enige­ iets oor die situasie gesê. Dit is seker omdat die klub en nuwe­ breier fokus op die vername PSL-wedstryd wat voorlê. Aan die ander kant sou dit goed gewees het vir ondersteuners om te hoor wat die nuwe breier dink. Toe Maritzburg en Chippa verlede jaar in die Harry Gwala-stadion gespeel het, het die wedstryd gelykop (0-0) geëindig. So ’n uitslag is dié keer ondenkbaar vir Chippa.