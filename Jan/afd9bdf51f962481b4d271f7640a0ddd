HANNO Kotze se uitstekende 222 lopies vir Boland staan as bewys van die kwaliteit wat hy as kolwer besit. Kotze het met dié merk­waardige prestasie die eerste speler in die unie geword wat ’n dubbele honderdtal behaal. Hy het langer as vyf uur gekolf aan sy maratonbeurt, wat 24 grenshoue en 5 sesse ingesluit het. Die meerdaagse wedstryd teen Easterns is op Bolandpark in die Paarl beslis. Kotze se bydrae het grootliks gehelp dat die Bolanders 460 lopies in hul eerste beurt kon opstapel. Easterns is vir 390 uitgehaal, maar die Bo­landers het die besoekers nie in hul opvolgbeurt uitgeknikker nie. Die wedstryd het onbeslis geëindig. Boland het 15.2 bonuspunte vir sy vertoning verdien. Henry Williams (breier) sê sy span begin nou hul voete vind. Hy het die ervare Lizaad Wil­liams se boulvertoning geloof.