’N TIENERMEISIE is die jongste slagoffer van die voortslepende bende­geweld in Uitsig. Kimberley Horne (16) is die 16de slagoffer wat haar lewe verloor het sedert die begin van die feestyd. Sy is op Nuwejaarsaand koelbloedig doodgeskiet en nóg twee van haar vriende is gewond. Die skietvoorval het in Begoniasirkel by haar ouma se huis gebeur. Kimberley is in die kop geskiet. Sy is op die toneel dood. Shaun Pietersen (36), die een vriend, is in die arm gewond en die ander vriend is in die bobeen getref. Pietersen is gister uit die hospitaal ontslaan, terwyl die ander vriend nog in ’n ernstige toestand in die hospitaal is. Kimberley se ouma Charmaine Chris­tians (59) sê haar man het buite gestaan toe twee jongens met kappie-tops by die jaart inkom. Christians sê: “Hy wou die kar sluit. Een van die jongens het gesê hy moet ingaan. “Een van die mans het klaar sy gun in sy hand gehad. “My man was skaars binne, toe hoor ons die skote. “Die jongens het gegaan tot in die hok wat in die jaart is, en op Kimberley en haar vriende geskiet. “Nadat dit stil geraak het, het my man na die hok gegaan om na Kimberley te soek. Hy het haar omgedraai en sy was reeds dood. Sy was in die kop geskiet.” Kimberley het vanaf haar vierde jaar by haar ouma gebly nadat haar mammie afgesterf het. Christians het Kimberley, wat in die middel van laas jaar die skool gelos het, as ’n gehoorsame kind beskryf. Volgens Denise Pama, ’n lid van Ravensmead se gemeenskapspolisiërings­forum (GPF), is dit meestal onskuldige mense wat doodgeskiet word. Sy kla oor die buurt se straatligte wat nie werk nie en ’n groot probleem is. Sy sê die ekstra cops wat by die base camp was, is onttrek en die Ravens­mead-polisiestasie is onderbeman. Niemand is tot dusver vir die moorde gearresteer nie.