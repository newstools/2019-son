DIE GrandWest-span het die hartjies van talle leerders by die Junior Primêre Skool Ysterplaat gister verbly. Op 28 November 2018 het personeellede van die GrandWest-casino 266 pakkies met basiese skryfbehoeftes opgemaak wat die 80 leerders in gr. R en 186 gr. 1-leerders dié jaar gaan nodig kry. Die leerders het gister hulle pakkies ontvang. Die skooltjie aan wie se leerders die skenking gedoen is, is reeds 138 jaar oud. Hier leef 75% van die leerders onder die broodlyn en hul ouers kan nie eens die nodigste bekostig nie. Die skool bestaan uit 630 leerders, 18 opvoeders, 3 assistente, ’n kok en 4 handlangers, wat nie self opvoeders is nie, maar handjie bysit om by die skool bystand te verleen. Die skool verskaf daagliks ontbyt en middagete vir 100 kinders. Die hoof, Yolanda Stassen, sê sy het nie eens woorde om haar dankbaarheid uit te spreek nie. Stassen glimlag breed toe sy sê: “Nou is die leerders slaggereed om die jaar aan te pak.” Die onderwysers en leerders was almal baie opgewonde om die skenkings te ontvang.