LADISMITH. – ’n Barmhartige Samaritaan – dís lt.kol Jakobus Mar­thinus, die bevelvoerder van die polisiestasie hier. Dis omdat Marthinus instrumenteel was daarin dat ’n verdwaalde vrou met haar familie­ herenig is. Hy het die verwaarloosde vrou, wat gelyk het asof sy beseer was, in die snikhete van die Karoo langs die pad opgemerk. Marthinus sê: “Ek kon dit nie oor my hart kry om dié onbekende, beseerde vrou daar te laat staan nie. “Ek het haar toe opgelaai en vir konst. Jevonny Rooi gevra het om te kyk wat sy vir die vrou kon doen.” Rooi sê: “Sy het baie deurmekaar gepraat, maar sy het gesê sy is Madean Lobsom en sy is 25.” Rondgebel Lobsom het gesê die wêreld­ het haar verstoot. Rooi kon aan haar aksent agterkom dat sy eintlik van die Noord-Kaap is. Sy sê: “Ek het rondgebel en uiteindelik by die polisie in Upington uitgekom. Ek het ’n selfoonfoto van Ma­dean vir hulle aangestuur. “Terwyl hulle gesoek het na haar familie, het ons mooi omgesien na Madean. ’n Paar dae later het ’n kol. Mouton gebel en gesê hulle het haar suster opgespoor, en dié het gesê sy word al langer as ’n jaar vermis.” Reëlings is toe getref om Madean weer met haar mense­ in die Noord-Kaap te herenig. Marthinus is vol lof daarvoor dat Rooi nooit opgegee het nie.