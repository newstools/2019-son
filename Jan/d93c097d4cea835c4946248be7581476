DIE Bethelsdorp-polisie in die Baaise northern areas ondersoek ’n saak van gewapende roof. Kapt. Sandra Janse van Rensburg, ’n polisie­woordvoerder, sê dis nadat minstens vier rowers Vrydag by die Weseinde-poskantoor ingebars en dit van kontant beroof het. Janse van Rensburg sê die misdaad is om en by 13:20 gepleeg. Sy sê twee van die rowers het die posmeester verras net toe hy ondersoek wou instel ná ’n geraas wat sy agterdog gewek het. Hulle het ál die kliënte wat toe in die poskantoor was, by sy kantoor ingedwing. Die posmeester is toe gedwing om die kluis oop te sluit. Die rowers het dit leeggemaak. Die ander twee rowers het die cashiers intussen van kontant beroof. Dis nie bekend hoeveel rand altesaam gesteel is nie. Janse van Rensburg sê die polisie vermoed dat tot ag rowers betrokke was. Hulle het in ’n Nissan-bakkie gevlug. Enige iemand met inligting oor die rooftog kan die Beth­elsdorp-polisie bel.