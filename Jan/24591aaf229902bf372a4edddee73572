TOE sy haar ma se graf wou gaan skoonmaak, sien sy dis toegebou en ’n grafsteen is opgerig met die naam van ’n onbekende vrou daarop. Bonita Bonaparte van Rosedale­, Uitenhage, sê haar ma, Lena (64), is in 2009 oorlede en in dié betrokke graf begrawe. Dis terwyl Liezel Solomons – wie se ma, Jomelda Kayser, in 2010 oorlede is – beweer dis haar ma se graf en daarom het sy die grafsteen opgerig en die graf laat toebou. Volgens Bonaparte weet sy dis haar ma se graf omdat sy dit gereeld skoonmaak wanneer sy begrafnisdienste in die Gerald­ Smith-begraafplaas bywoon. Sy sê sy het ook evidence dis haar ma se graf. Bonaparte sê toe sy haar ma se graf in Januarie 2018 besoek het, het sy gesien die graf lyk so skoon en die kruis wat daar geplant was, is weg. Sy sê toe sy ’n paar weke later weer die graf besoek, toe is die graf toegebou en is ’n grafsteen opgerig met die naam op van ’n onbekende persoon. Volgens haar is haar ma in ’n dubbele graf begrawe. Sy sê toe haar twee anties en broer antwoorde gaan soek het by die begraafplaas-opsigter, het hy gesê hy het nie antwoorde nie, maar sal ondersoek instel. Volgens Bonaparte sloer dinge sedertdien en het sy die hele Gerald Smith platgeloop om uit te vind wie Jomelda­ Kayser is – maar tevergeefs. Sy sê laas week het die opsigter haar gebel en haar meegedeel hy het die naam op die graf getrace­ na ’n adres in Olivestraat, Tambo Village­. Volgens haar sou sy en die opsigter die afgelope Saterdag met die naasbestaandes van Kayser vergader. Sy sê die familie het nie opgedaag nie. Sy sê die opsigter het onderneem om weer ’n meeting te reël en dan terug te keer na haar toe. Son verneem by ’n werker van ’n begrafnisondernemer in Uitenhage dat die vorige opsigter – wat ten tyde van die dood van Lena­ en Jomelda diens gedoen het by die begraafplaas – reeds oorlede is. Die werker het ook gesê dat die dokumente waarin besonderhede van grafte opgeteken is in ’n inbraak verdwyn het. Die werker sê die nuwe opsigter het eers in 2011 by die begraafplaas begin werk. Solomons sê op haar beurt: “Ek soek ook nou antwoorde. “Ek was baie ongelukkig toe ek laas week hiervan gehoor het. “Dit is my ma se graf. Dit is ’n dubbele graf. “Die dag van my ma se begrafnis was g’n ander kis in die graf nie.” “Die plan was dat my ma se broer in dieselfde graf as my ma begrawe word, maar omdat hy in die Baai begrawe is, het ek besluit om die graf toe te bou.” Bonaparte en Solomons gaan binnekort­ met die opsigter vergader vir antwoorde. Die opsigter kon nie vir kommentaar opgespoor word nie.