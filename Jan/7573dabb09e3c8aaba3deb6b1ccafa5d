DIE verkoop van die Guptas se gebou wat die TV-nuusstasie ANN7 en koerant New Age in Midrand gehuisves het, hang in die lug. Die oponthoud volg nadat die gebou van alle waardevolle ateljeetoerusting gestroop is. Die sakeman Nazeer Noormohamed, wat Glow TV en ’n paar plaaslike koerante in Pretoria besit, het aan City Press gesê dit kom neer op kontrakbreuk. Noormohamed oorweeg dit nou om die transaksie met die af­slaers te kanselleer. Oorgekoop Hy beweer die gebou word deur Afrotone Media Holdings gestroop. Dié maatskappy se voorsitter is Mzwanele Manyi, wat die TV-nuuskanaal en koerant by die Guptas oorgekoop het. Noormohamed beweer Afrotone doen nou ’n trolley dash vir alles van die satellietsenders tot die lugreëlaars in die gebou. Hy het dié ontdekking gedoen toe hy laas week daar ingeloer het. Hy sê: “Ons het nou opdrag gegee aan ons prokureur om te kyk hoe om ons uit die transaksie te kry.”