GEORGE. – ’n Baie klein bietjie kan baie ver gaan. Selfs met ’n klein government­ grant kry Diliza Madondo (69) dit reg om met potte vol kos talle honger mae te vul. Madondo is ’n pensioenaris wat met sy goeie hart ’n verskil maak in talle arm mense se lewe. “Ek het begin kos maak omdat dit my hart breek om so baie honger jong mense te sien. Ek het besluit ek gaan vir hulle kos maak.” Hy spandeer die helfte van sy pensioengeld en koop daarmee boontjies, rys, stampmielies en groente. Elke Dinsdag en Donderdag maak hy dan kos vir sowat 20 jong werksoekers. Hy verduidelik sy goeie hart en optrede soos volg: “Ek is net ’n mens. Sommige aande lê ek wakker en dink aan mense wat sukkel.” Hy hoop die kos wat hy gee, kan vir die jong mense ’n bietjie moed gee om verder aan te gaan om werk te soek. Sivuyile Mdlana (25) sê: “Nadat die kontrak waarop ek gewerk het, klaar gemaak het, sukkel ek om weer werk te kry. Ek hoop om weer ’n werk te kry. “As ons die uncle sien aanloop met sy trollie vol kos is ons regtig happy.”