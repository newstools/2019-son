DAAR is sommer nog baie hoop vir Suid-Afrikaanse sukses in vanjaar se Australiese Ope Tennistoernooi. Raven Klaasen (36), ’n boorling van King William’s Town in die Oos-Kaap, en sy Nieu-Seelandse spanmaat, Michael Venus (31), het ’n groot kans om die jaar met ’n Grand Slam-titel in te lui. Klaasen en Venus, die sesde gekeurde span, het hul segetog in Melbourne gister voortgesit deur Marcelo Demoliner van Brasilië en sy Deense spanmaat, Frederik Nielsen, met 6-3, 6-1 te klop. Dit was Klaasen en Venus se tweede kragmeting in twee dae. Hulle kry vandag ’n welverdiende blaaskans. Môre kry hulle in die kwarteindronde te doen met Leonardo Mayer (Argentinië) en Joao Sousa (Portugal). Betaal Net om aan die kwarteindronde deel te neem, beteken dat Klaasen en Venus weer vir ’n lekker vet boerpot van $100 000 (meer as R1,3 miljoen) kwalifiseer. Hierdie bedrag word uitbetaal aan die verloorders in die kwarteindronde. Klaasen en Venus­ het natuurlik die groot prys, $750 000 (sowat R10,4 miljoen), in hul visier. Dít word betaal aan die span wat die eindstryd wen. Klaasen en sy voormalige spanmaat, Eric Butorac van Amerika, het in 2014 in die eindstryd van die Austra­liese Ope gespeel. Lukasz Kubot (Pole) en Robert Lindstedt (Denemarke) het daardie jaar die dubbelstitel gewen. Dit sal Klaasen se eerste Grand Slam-titel wees as hy en Venus die eindstryd haal.