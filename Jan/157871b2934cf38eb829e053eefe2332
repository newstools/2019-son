DIE Southern Kings is positief daar gaan nog meer goeie resultate wees in dié Pro14-seisoen en hulle gaan Saterdag begin teen die Cheetahs. Die Kings se breier, Deon Davids, en sy span het ver­lede week oor Edinburgh ’n uitstekende sege behaal met twee drieë in die doodsnikke van die wedstryd. Dit was net die Kings se tweede oorwinning dié seisoen, maar nou jag die span agtereenvolgende oorwinnings. Davids voel niks stop sy begeesterde span om dié doelwit te bereik nie. “Dit gaan ’n baie anderste wedstryd wees as teen Edinburgh, maar ons is nou baie optimisties,” vertel hy. Die Kings het glad nie sleg gespeel teen die Cheetahs in die twee se vorige ontmoetings in die Madibaz-stadion nie. Die Kings het net met die laaste beweging van die wedstryd vasgeval toe die telling 17-17 was. “As ons bou op die goeie aspekte van die wedstryd wat ons teen die Cheetahs, asook Edinburgh, gehad het, dan glo ek ons kan agtereenvolgende oorwinnings behaal.” Soos met die twee spanne se vorige ontmoetings is Davids bewus daarvan dat die derby-stryd iets heel anders is. “Die Cheetahs gaan weer met ’n hoe tempo en intensiteit speel. Ons sal net moet konsentreer om ons planne uit te voer. As ons dit doen, kan ons ons man staan en sal ons ook kanse kry om drieë te druk.” Die Kings het gesukkel met ’n paar stampe en stote. Die senter Berton Klaasen, wat die vorige wedstryd weens ’n besering bo sy oog misgeloop het, het egter weer saam met die span geoefen. Hoewel sy kop toegedraai was, lyk hy reg. Klaasen en die held van die vorige wedstryd, Yaw Penxe, het sover die meeste verskynings vir die Kings in die Pro14-kompetisie gemaak met 31 stryde elk. So, met die meeste spelers in die agterlyn tans fiks kan Davids beslis ’n gevaarlike aanvallende span kies.