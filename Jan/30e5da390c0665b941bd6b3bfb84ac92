DIE Southern Kings se breier, Deon Davids, sê sy span gaan nie weer hierdie Saterdag in die Madibaz-stadion so maklik teen Edinburgh terugstaan nie. In die Kings se eerste wedstryd vanjaar in Skotland het Edinburgh die Baaienaars een van hul grootste nederlae toegedien toe die Skotte met 38-0 geseëvier het. Baie faktore het bygedra tot dié vernedering. Die Kings was onder meer amper vier weke buite aksie terwyl Edinburg regdeur die feestyd gespeel het. Die Kings het egter die afgelope week ’n beter vertoning teen hul bure die Cheetahs gelewer. Hulle het egter met die laaste beweging van die stryd met 17-24 vasgeval. Dit was tot dusver die Kings se beste vertoning. Davids voel al is Edinburgh dié seisoen een van die gevaarlikste spanne in die Pro14, sal hy nie weer ’n sege van 38-0 vermag nie. “Ons weet hulle sal dié week ewe gevaarlik wees, soos vroeër in die maand op Murrayfield. Herhaling “Hulle is ’n span wat goeie diepte en gehalte-voorspelers het. Hulle het ook ’n sterk agterlyn. “Ons is vol hoop dat ons nie ’n herhaling sal sien van wat gebeur het in die eerste wedstryd nie,” sê hy. Davids noem ook dat die Kings weer die fokus op hul vaste fasette gaan plaas. “Die groot klem vir ons sal wees om ons vaste fasette reg te kry. “Ons moet ons skrums reg kry. Ons moet kwaliteit-lynballe kry. Dit sal vir ons belangrik wees. “Ons moet ons aanval verskerp. Ek het ook gevoel dat ons spel­bestuur teen die Cheetahs by tye swak was.” Die Oos-Kaapse span het nóg ’n beseringsprobleem gekry toe die stut Rossouw de Klerk (29) ’n skouerbesering teen die Cheetahs opgedoen het. De Klerk sal dié week ondersoek word om die omvang van sy besering vas te stel. Davids maak sy groep vir die wedstryddag môre bekend.