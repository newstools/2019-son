DIE waarnemende Wes-Kaapse ANC-voorsitter, Khaya Magaxa, sê die provinsie se premier, Helen Zille, wil DA-korrupsie onder die mat invee. Dit volg nadat Zille die provin­siale regering Vrydag opdrag gegee het om alle huidige en vorige kontrakte met die omstrede maatskappy Bosasa intern te ondersoek. Angelo Agrizzi, voormalige bedryfshoof van Bosasa, het die Wes-Kaapse regering by die maatskappy se beweerde korrupsie betrek. Agriz- zi sing al die afgelope twee weke soos ’n kanarie voor die Zondo-kommissie van ondersoek na staatskaping. Hy het getuig alle kontrakte met staatsdepartemente, wat miljarde beloop, is besmet met korrupsie. Die DA-leier, Mmusi Maimane, het sowat twee weke ge­lede gesê pres. Cyril Rama­phosa moet alle Bosasa-kontrakte kanselleer. Dit was voordat Agrizzi Bosasa se tenders in die Wes-Kaap en kontrakte met die nasionale regering gevinger het. Magaxa meen Zille se bedoelings is oneerlik. Hy sê as die Wes-Kaapse regering dan so skoon is en Zille wil dit regtig bewys, dan kan sy en haar beamptes mos hulle saak by die kommissie gaan stel. Hy verduidelik: “Enigiets anders is bloot ’n poging om die korrupsie onder die mat in te vee. “Hoe kan Zille sê hulle is ’n skoon regering nadat Agrizzi klaar gesê het dat alle Bosasa-kontrakte is met korrupsie besmet? “Selfs as ék in die kommissie uitgewys word, moet ek daar gaan verduidelik.” Magaxa meen enigiets anders is ’n irrelevante sideshow. Zille hou egter vol die “proaktiewe” stap van ’n interne ondersoek is broodnodig. Sy sê: “Ons is ’n skoon regering met streng beheer en robuuste maatreëls teen korrupsie.”