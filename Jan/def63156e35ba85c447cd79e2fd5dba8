DIE “magtelose” ma van ’n 24-jarige man met skiso­frenie kan nie meer eet, drink of slaap nie. Elizabeth Daniels van Kalbaskraal buite Malmesbury het slapelose nagte oor haar seun, Irvin Vyver, wat sedert 31 Desember vermis word. Almal het nog geslaap toe hy 05:40 die huis verlaat. “Ek het geslaap. Toe ek wakker skrik en besef hy is nie in die huis nie, het ek na hom gaan soek,” vertel Daniels. Volgens Vyver se ma het hy die gewoonte om twee tot drie dae weg te bly van die huis af, maar dié keer het hy nie soos altyd teruggekeer nie. Twee weke ná sy ver­dwyning het Daniels hom by die Malmesbury-polisiestasie as vermis aangemeld. Die familie het egter nog niks terugvoer gekry nie. Wat Daniels die meeste bekommer, is dat haar seun op die oomblik sonder sy medikasie is. Lewend Volgens kommentaar op ’n Facebook-inskrywing wat Daniels twee weke gelede gemaak het, is Vyver laas in Springbok gesien. “Ek het nuwe hoop gekry toe ek sien dat mense my kind lewend gesien het,” sê sy. Die hartseer ma hoop en bid haar klong kom weer veilig by die huis uit. Sy vra dat enige een wat hom sien, hom inneem en dan die naaste polisie­stasie kontak. As iemand Vyver iewers gewaar, kan hulle ook met Daniels in aanraking kom. Die nommer is 074 437 3307.