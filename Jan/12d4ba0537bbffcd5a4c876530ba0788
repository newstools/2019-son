DIE gouste dat Bonteheuwel meer cops sal kry, is wanneer die inwoners daarvoor betoog. Só het inwoners gister gereageer nadat die minister van polisie, Bheki Cele, die gebied besoek het. Cele se besoek volg op ’n skietvoorval waarin drie gangsters Sondag in Bonteheuwel dood is. Bonteheuwel het omtrent gewemel van die cops wat die minister beskerm het. Niks Op die koop toe het dit gelyk asof die cops se hele vloot vêns op die gebied toegesak het. Abdul Karriem van die beweging #Shutdown sê: “Dis die enigste tyd wanneer ’n mens veilig voel in Bonteheuwel. “Kom Cele, dan is daar ’n klomp cops, maar wanneer die gangsters skiet, is daar niks cops nie. “Hoe kan die gemeenskap die cops vertrou as hulle dan nie eens hulle eie interne probleme kan oplos nie? “Ons soek nie die minister hier as hy politiek wil kom praat nie. “Dit gaan oor ons mense se veiligheid en die bendegeweld wat nie ophou nie.” Henriette Abrahams glo Cele laat die inwoners in die steek. ’n Ontstoke Abrahams sê: “Ál goeie ding wat die minister­ gedoen het, is om die anti-gang unit te begin. “Maar die eenheid help ook nie veel nie, want hulle is net in die plek wanneer daar geskiet word, daarna onttrek hulle. “Ons werk vir die gemeenskap en plaas ons lewe­ daagliks op die spel. “Die polisie het nie ’n plan van aksie om die bende­geweld vas te vat nie.” Gekla Die inwoners eis ’n polisie­stasie en ’n permanente taktiesepolisiëringseenheid. Hulle het ook gekla oor die baie onwettige vuur­wapens en dwelms in hulle gemeenskap. ’n Inwoner, Nadia Mayman, het die minister uitgetrap oor die swak diens en polisiëring. Karin Olivier van Kreefgat sê: “Ek is dik van hulle. Hulle soek net ons stemme en maak leë beloftes.” Cele was gister uitgevat tot op sy wit hoed, en het heel gemaklik in Bonte­heuwel gelyk. Hy sê die meeste polisiehulpbronne is in die Wes-Kaap, en steeds is dit nie genoeg nie. Cele sê: “Die Wes-Kaap is een van die gewelddadigste provinsies in die land. “Ál die gemeenskappe op die Kaapse Vlakte voer dieselfde stryd teen bendes. “Solank daar werk is om te doen in die Wes-Kaap, sal ek altyd terugkeer.” Hy het die inwoners verseker dat hulle griewe nie op dowe ore val nie. Hy het egter verduidelik dat dit tyd vat om maatreëls toe te pas. Die inwoners, aan die ander kant, is nie bietjie skepties oor ál dié hogere besoeke nie. 