’N NEGEJARIGE seun is gister gru­saam in ’n motorongeluk dood. Nog drie mense is beseer. Die ongeluk het omstreeks 10:00 in Jakes Gerwel-rylaan in die Kaap plaasgevind. Een motor het van Ath­lone af in die rigting van Mitchells Plain gery toe dit ’n ander motor getref het. Die klong is op die toneel dood verklaar. Die ander drie is net lig beseer en paramedici het hulle op die toneel behandel voordat ’n ambulans hulle hospitaal toe geneem het. Gemors Die motor was ’n onherkenbare gemors van verfrommelde metaal. Die besige pad was ure lank gesluit terwyl die wrakstukke verwyder is. Volgens Maxine Bezuidenhout, verkeersdienswoordvoerder, het die ongeluk naby Athlone gebeur. Bezuidenhout sê: “Drie mense is lig beseer en ’n negejarige seun het noodlottige beserings opgedoen.” Lt.kol. Andrè Traut, polisiewoordvoerder het bevestig die cops ondersoek ’n saak van strafbare manslag nadat die seun in die ongeluk dood is.