DIE ANC in die Weskus is veroordeel omdat hy die brand in Wuppertal na bewering in ’n politieke aangeleentheid verander het. Sommige comrades het glo saam met die DA-burgemeester van die Cederberg-munisipaliteit, William Farmer, noodvoorrade uitgedeel aan slagoffers in die dorp. Sammy Claassen het die ANC-sekretaris in die Weskus-streek, Neville Delport, se uitsprake oor die ramp veroordeel. Claassen is die tussentydse leier van die Al­liance of Indigenous and True South Africans (Aitsa). Immoreel Sy kritiek kom nadat Delport Saterdag op Facebook geskryf het: “Dis my kantoor wat gehelp het om die nasionale departmente so vinnig te aktiveer. “Net die nasionale regering kan werklik die mense van Wuppertal red.” Claassen sê: “Die politisering en faksiegevegte van die ANC ken geen grense of perke nie. “Dit is immoreel en harteloos om politiek, faksies en die gewin van ’n politieke party bo die lot van die mense in Wuppertal te stel.” In ’n verklaring word gesê die grond is beskikbaar vir noodbehuising vir die sowat 60 huishoudings wie se blyplek vernietig is toe ’n verwoestende brand op Sondag 30 Desember omstreeks 17:00 uitgebreek het. Op die terrein sal ook basiese dienste verskaf word soos water, sanitasie en elek­trisiteit. Die Wes-Kaapse regering se departement van menslike nedersettings maak reeds planne om nuwe huise te bou. Die departement werk saam met die Morawiese Kerk, aan wie die stuk grond behoort.