DIE bestuurder van die BMW M3 wat eergister in die middernagtelike ure in ‘n ongeluk op die N1 was, het glo teen ‘n spoed van 290 km/h gejaag. Donald Grant, LUR vir vervoer in die Wes-Kaap, het die spoed, waarteen die motor gejaag het, vanoggend op die radiostasie, Cape Talk, bekendgemaak. Die 26-jarige bestuurder, Taufiq Carr, is tans in ‘n kritieke toestand in die hospitaal. Albei sy bene is glo geamputeer. Grant sê hulle kyk juis daarna om ‘n wysigingswetsontwerp vir verkeerswette in die Wes-Kaap deur te voer om sulke voorvalle te voorkom. ’n Video oor die ongeluk het soos ’n veldbrand op sosiale media versprei. JP Smith, mayco-lid vir veiligheid en sekuriteit, het gesê die voorval is maar net nog ’n voorbeeld van die verwoesting wat onwettige straat-dicery op die paaie bring. Die man het by die Sableweg-afrit beheer oor sy motor verloor¬, waarna die kar aan die ander kant van die N1 beland het.