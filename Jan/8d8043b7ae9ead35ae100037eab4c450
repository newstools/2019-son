RAFAEL Nadal is gereed om by die Australiese Ope Tennistoernooi met ’n splinternuwe afslaan te laat waai. Die 32-jarige Spanjaard het onthul dat hy weer volkome fiks is. In laas jaar se toernooi op Melbourne Park het Nadal die handdoek ingegooi toe die pyn te veel geraak het in sy kwarteindstryd teen Marin Cilic. Vir die volgende drie maande was Nadal buite aksie. Hy het daarna sy seisoen kortgeknip en ’n operasie laat doen aan die linkervoet, wat hom probleme besorg het. Onlangs het ’n ligte sybesering hom laat afsien van sy plan om aan ’n opwarmingstoernooi vir die Ope in Bris­bane deel te neem. Hy het egter alle twyfel oor sy fiksheid uit die weg geruim en bevestig hy sal in Mel­bourne in aksie wees. Die nuwe afslaan-styl moet hom help om beserings te vermy. “Ek voel goed. Ek sou nie in Melbourne gewees het as ek nie slaggereed vir die Ope was nie. “Oor die voetoperasie voel ek baie positief. Daar was egter maande sonder toernooie en oefeninge, wat be­teken daar is dinge wat uitgestryk moes word. Dit is niks nuut vir my nie,” het Nadal verduidelik. – Reuters