DAAR’S soveel belang­riker dinge as ’n strewe om ’n bendelid te word. Dís die redenasie van Tezihano Mnyasta (13) van Leons­dale. Hy woon saam met sy gesin in ’n piepklein huisie tussen twee van die grootse bendes in sy gebied. “Ek stel nie belang in wat hulle doen nie. Ek is te besig om aan my droom te werk,” verduidelik die tienerseun. Die jong skaakkampioen se groot droom is om eendag ’n grandmaster te word en kinders in sy gebied te leer skaak speel. Tezihano het onlangs in Johannesburg saam met sy span van die Leons­dale­skaakklub aan ’n nasionale kompetisie deelgeneem en tweede gekom. “Dit was ’n ongelooflike er­varing om teen kinders van ander klubs te speel. “Ek het nooit geweet daar is so baie ander kinders wat skaak speel nie. Dit het my gemotiveer om aanhou speel,” vertel hy. Tezihano sê sy liefde vir skaak het begin toe sy ouma besluit hy moenie in die strate speel nie en mag ook nie by die huis lastig wees nie. “My ouma het my twee jaar gelede na die klub geneem. Vandag is dit deel van my. Ek het ’n groot passie daarvoor en sien dit as ’n toekomstige loopbaan.” Tezihano vertel kinders stroom nou na hom en wil by hom leer speel. “Dis lekker om te dink ek kan iets goeds doen vir my gemeenskap se kinders. Dit hou ons almal besig en van die strate af.” Sy trotse mammie, Elaine Janes (28), spog sy is glad nie verbaas dat hy so goed doen nie. “Hy is baie slim en gedissiplineerd en weet presies wat hy wil sê. Skaak haal net die beste uit hom uit. “Ek weet hy gaan eendag in die skaakwêreld naam maak.” Janes sê hoewel die gebied waarin hulle woon met bendes besmet is, is haar klong op die regte pad. “Hy is eerbiedig – nie net teenoor my nie, ook teenoor oud en jonk. Ek is so trots op my seun. “My wens vir hom is dat hy sy drome volg. “Al moet ek my bene breek, ek gaan hom help om sy drome te bereik.”