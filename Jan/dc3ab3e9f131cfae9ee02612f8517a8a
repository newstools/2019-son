DIE Falcon-vrouesokkerspan van Stellenbosch kry ’n wonderlike geleentheid om oorsee te gaan toer. Dié skoolspan is in 2006 vir die Sekondêre Skool Stellenzicht se leerders gestig. Die Falcons gaan Julie oorsee om aan die Gothiabeker-toernooi in Swede deel te neem. Die span bestaan uit leerders van 14 tot 17 jaar oud. Shaun Daniels, hoofafrigter, sê: “Die afgelope paar jaar het ek gesien hoe belangrik die ontwikkeling van jong dames in sport is. “In ons gemeenskappe is baie jong dames met groot potensiaal, maar hulle word nie altyd die geleentheid gegee om te wys wat hulle kan doen nie. “Dit is nie ’n maklike taak nie, maar op die ou einde is dit belowend om daardie eerste doel te sien.” Daniels het verlede jaar aanlyn gaan kyk of daar wêreldbeker-toernooie is waaraan hulle kan deelneem omdat sy span redelik goed is. Dis toe dat hy die inligting oor die Gothiabeker-toernooi kry. As oud-leerder van Stellenzicht is dit belangrik vir Daniels om terug te ploeg. “Die meisies is opgewonde om oorsee te gaan. Dit sal baie van hulle se eerste keer uit die provinsie wees,” sê hy. Hierdie jaar gaan hulle ook by ’n juniorliga aansluit waarin hulle naweke sal speel. Volgens Daniels sukkel hulle met borgskappe. Die ondersteuning is ook nie so wonderlik nie, want baie van die ouers is nie finansieel sterk genoeg om die kinders te ondersteun nie. Om oorsee te gaan, kos elke leerder R22 000. Die span wend pogings aan om fondse in te samel deur funksies te hou. Hulle het ook uitgereik na maatskappye vir borgskappe, maar niemand het nog teruggekom nie.