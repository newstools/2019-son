VOLGENS die polisie is ’n man Saterdag gevang vir die onwettige besit van wilde diere. Kapt. FC van Wyk, ’n polisiewoordvoerder, het gesê Beaufort-Wes se veediefstaleenheid het die buitelander (23) genader nadat hulle ’n tip-off gekry het. Lewend Hulle het die man se kamer deursoek en afgekom op 21 skerpioene, 2 spinnekoppe en ander insekte ter waarde van R16 000. Die insekte was in plastiekbakke en -sakke. Al die diere was lewend, maar die man kon nie dokumente vir die wettige besit daarvan wys nie. Hy is ge­arresteer en sal na verwagting vandag in die hof verskyn. Die insekte is aan ’n natuurreservaat gegee. – News24