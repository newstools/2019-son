DIE tenniswêreld ly dalk nog aan skok nadat een van die groot geeste, Roger Federer, gister uit die Australiese Ope geboender is. Die 20-jarige Stefanos Tsitsipas van Griekeland het Federer in die vierde ronde met 6-7 (11), 7-6 (3), 7-5, 7-6 (5) geklop. Die legendariese John McEnroe het voor die begin van die toernooi gesê die sport se jong Turke is gereed om die “ou manne” se oorheersing te beëindig. Niemand het egter verwag dat Federer die eerste groot slagoffer van die revolusie sou wees nie. Opgehemel Twee van die groot visse, Novak Djokovic en Rafael Nadal, kan egter nog in Melbourne hulle breë vinne parmantig in die Rod Laver Arena rondswaai. Djokovic, die groot guns­teling vir die titel, word reeds opgehemel as onstuitbaar. Nadal het tot dusver sonder groot fanfare sy veldtog in Australië voortgesit en ook die eerste groot naam geword wat vir die kwarteindronde gekwalifiseer het. Die tweede gekeurde Spanjaard is in die fleur van sy loopbaan. Hy het maar nog net een keer die titel in Melbourne gewen. Nadal het gister besluit om so ’n bietjie uit die skaduwee van Djokovic te tree deur sy klas te bewys. Hy het Tómas Berdych, wat hom in die verlede op harde bane opdraande gegee het, met 6-0, 6-1, 7-6 (4) geklop. Die 32-jarige Spanjaard het nog nie ’n enkele stel in sy vier seges in Mel­bourne afgestaan nie. Sy volgende teenstander is die minder beskore en ongekeurde 20-jarige Frances Tiafoe van Amerika. Nadal kan nie Tiafoe onderskat nie. Hy word reeds as ’n giant killer beskou nadat hy Kevin Anderson, Andreas Seppi en Grigor Dimitrov (20ste gekeur) uitgeskakel het.