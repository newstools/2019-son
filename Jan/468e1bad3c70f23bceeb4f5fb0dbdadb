DAAR wag nog werk, maar Suid-Afrika se krieketspan kan reeds vandag seker maak hy wen die toetsreeks teen Paki­stan met 3-0. Die Proteas het die hef in die hand wanneer die derde dag se spel van die derde en laaste toets vanoggend op die Wanderers in Johannesburg begin. Suid-Afrika sal dan sy tweede kolfbeurt met die telling op 135/5 hervat. Dit is reeds ’n voorsprong van 212 lopies. Met nog drie volle dae oor sal die Proteas van ’n groter wen­teiken vir Pakistan wil seker maak om die druk op die toerspan te vergroot. Suid-Afrika se snelboulers kan dan hul vernietigingswerk in die reeks voortsit om nog ’n sege te beklink. Plan As Suid-Afrika in die reeks skoonskip maak, sal hy na die tweede plek op die wêreldranglys opskuif. Dinge het gister egter nie alles volgens plan vir die Proteas verloop nie. Pakistan het sy tweede kolfbeurt met die telling op 17/2 hervat en die tuisspan by tye erg gefrustreer voordat die snelbouler Duanne Olivier beheer van sake geneem het. Die besoekers is vir 185 lopies – nog 77 agter die Proteas – uitgeboul. In die eerste uur van gister se spel het die Proteas egter lelik in die veld kleigetrap. Vier vangskote is agter die paaltjies verbrou, ’n paar uithardloopkanse is verspeel en Quinton de Kock kon met ’n bietjie geluk ’n kolwer gestonk het. In die volgende uur het dit egter beter gegaan toe drie paaltjies voor die etenspouse geval het. Pakistan se kaptein, Sarfraz Ahmed (50), en Babar Azam (49), het hard probeer, maar Olivier se vinnige en aggressiewe boulwerk was weereens een te veel vir die besoekers. Hy het vir die derde keer in die reeks vyf of meer paaltjies in ’n kolfbeurt laat spat. Olivier het 5/51 geneem en spog nou met 21 paaltjies in die reeks. Vernon Philander (3/43) het een paaltjie by sy twee slagoffers van Vrydag gevoeg en Kagiso Rabada het 2/41 geneem. Dale Steyn was ongelukkig om nie ’n paaltjie te kry nie. Hy was by tye van die veld af met ’n seer skouer, maar dit lyk nie asof dit hom te veel gepla het nie.