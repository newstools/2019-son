CALITZDORP. – Die doodsbult wat die woonbuurt Bergsig met die R62 verbind, het byna nóg ’n slagoffer geëis. En dít het die dorp aan die praat, want dis boonop ’n motorfiets sonder ’n ryer wat Jacobus Jacobs (25) getref het. Jacobs vertel: “Ek was op pad dorp toe met my fiets. “By die kruising het ek seker gemaak dis veilig. “Daar was geen verkeer nie, en toe trap ek verder.” Maar enkele oomblikke later kry Jacobs die skok van sy lewe toe ’n motorfiets sonder ’n rider in die saal op hom afpyl. Jacobs vertel hy het die bike gehoor, en toe hy omkyk, was hy net betyds om te sien die rider spring af. “En ek dog net: ‘Maar, mens, hier kom die motorbike nou alleen en reg op my afgejaag.’ “Toe die bike my fiets tref, was ek lights out. Ek het my oë eers weer in die hospitaal oopgemaak.” Jacobs beweer die polisie wil nou nie ’n saak open nie. Hy sê die bloues sê dis omdat die motorfietsryer ’n buitelander is. Hy wil weet: “Wat is dit met die polisie? Die motor­bike-ou het net ’n sleutelbeen gebreek.” Hy dreig: “Maar ek gaan die saak nie daar laat nie. Ek is op pad na my lawyer toe. Ek gaan eis teen die Padongelukfonds. Ondersoek Jacobs se ma, Miena, sê: “Nou kan my kind nie werk nie, en hy het ’n vierjarige meisiekind vir wie hy moet sorg.” Die polisie het intussen egter aangedui dat die saak ondersoek word. Dié beweer weer dis Jacobs­ wat nie ’n saak wou maak nie.