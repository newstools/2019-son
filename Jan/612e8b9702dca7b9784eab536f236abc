DIE oorskot van ’n bergie is in ’n vlak graf in Mitchells­ Plain gevind. Elton Booysen (36) se erg ontbinde lyk is Woensdag in Hazeldenestraat, Port­lands,­ in ’n oop stuk veld gekry. Volgens Booysen se hartseer suster, Yolanda van Wyk, wat in Malmesbury woon, het sy haar broer lank laas gesien. Van Wyk sê: “Hy het nie meer by die huis gewoon nie. “Kort nadat my ma in 2012 oorlede is, het hy begin tik en steel. “My pa het hom uitgesit oor hy goed in die huis gesteel het. “Hy was lid van ’n bende en het meestal by die Mitchells­ Plain Town Centre saam met sy bergie-vriende uitgehang. “Sy lyk het al begin stink toe dit gevind is. “Dit was nie nodig om hom so te vermoor nie. “Hulle kon hom net ’n pak slae gegee het.” Volgens Van Wyk het sy deur die jare kontak met haar broer verloor. Sy was in Desember in Mitchells Plain en het haar broer by die Town Centre gaan soek, maar kon hom nie opspoor nie. Booysen se stiefpa, Barry­ Siljeur, sê: “Mense het oor die sportveld geloop en die stink reuk gekry. “Hulle het ondersoek ingestel en op sy body in ’n vlak graf afgekom. “Ons sukkel om sy body­ te kry, want hy het nie ’n ID gehad nie. “Die polisie gaan nou sy vingerafdrukke gebruik om sy ID te kry. “Hy het nie by die huis gebly nie. “Hy was ’n gangster en was in en uit by die tronk.” Kapt. FC van Wyk, polisiewoordvoerder, het die voorval bevestig en het bygevoeg niemand is in dié stadium al gearresteer nie. ’n Nadoodse ondersoek moet nog gedoen word om die oorsaak van Booysen se dood te bepaal.