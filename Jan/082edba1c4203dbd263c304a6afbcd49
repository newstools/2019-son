SUID-AFRIKA se krieketkamp is deeglik bewus daarvan dat Pakistan in die korter weergawes van die spel ’n perd van ’n ander kleur sal wees. Die waarskuwing van Pakistan se afrigter, Mickey Arthur, oor die komende vyf eendaagse wedstryde en drie T20-wedstryde was dus eintlik nie nodig nie. Arthur het ná die onlangse toetsreeks tussen dié twee lande daarop gewys dat Pakistan ’n baie beter ODI-span as ’n toetsspan is. Die Proteas het die toetsreeks maklik met 3-0 gewen, maar albei kampe weet die prentjie verander nou vir die korter wedstryde. Suid-Afrika het die toetse oorheers met sy vinnige boulers. Die kort aflewerings sal in die ODI’s minder gereeld ingespan kan word en die blaaie behoort kolwersvriendeliker te wees. Arthur sien juis daarna uit om te sien wat die gevaarlike Babar Azam en Shan Masood met die kolf in die ODI’s kan uitrig. Hulle was Pakistan se beste kolwers in die toetse. Arthur reken dié twee het nou behoorlik by die Suid-Afrikaanse toestande aangepas en hulle is vol vertroue om die lopies in die eendagstryde te laat rol. Omdat albei lande se ODI-groepe heelwat van die toetsgroepe verskil, is daar geen sielkundige voorsprong of letsels wat van die toetsreeks sal oorbly nie. Arthur en die Pro­teas se afrigter, Ottis Gibson, sal albei die ODI-reeks gebruik om uitsluitsel te probeer kry oor hoe hul onderskeie groepe vir vanjaar se Wêreldbekertoernooi gaan lyk. Die kolwer Rassie van der Dussen het al T20-wedstryde vir die Proteas gespeel, maar is die enigste in die Proteas se groep wat nog nie vir Suid-Afrika eendaagse krieket gespeel het nie. Hy sal sy kans wil gebruik om met goeie vertonings die WB-groep te probeer haal. Gibson het gesê Van der Dussen se peil was die laaste tyd in ander reekse in Suid-Afrika baie goed. Hy sien daarna uit om hom teen Pakistan in aksie te sien. Gibson wil die reeks teen Paki­stan verder gebruik om aan die aanvallende kolfstyl wat hy in die Proteas se spel wil vestig, te slyp. Die eerste ODI word Saterdag op St. Georgepark in Port Elizabeth gespeel. Dit is ’n dag-aandwedstryd wat 13:00 begin. Dit kan regstreeks op DStv se sportkanaal 202 en SABC 3 gekyk word.