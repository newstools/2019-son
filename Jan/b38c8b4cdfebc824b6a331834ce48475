POSH mind nie juis om diep in haar sak te krap vir haar velsorgprodukte nie. Ek lees nou op The Juice Victoria Beckham het ’n pophuis vol geld gehoes om produkte vir haar gesig te laat maak – uit haar eie bloed. Die 44-jarige modeontwerper het op haar Instagram-stories laat hoor sy het £1 200 (sowat R21 000) op haar nuwe moisturiser geblaas. Die ou Spice Girl gebruik ’n room teen veroudering wat bekook is deur dr. Barbara Sturm, wat ook bekend is vir haar vampire facials. Posh het laas week haar sewejarige dogter, Harper, vir ’n baby facial by Sturm se kliniek in Duitsland gevat en toe sommer besluit om die bloed-moisturiser vir haarself te laat maak. Dr. Sturm het haar bloed getrek en groeifaktore geïsoleer wat deur Posh se eie selle afgeskei word. “Dit is hoogs anti-inflammatories en regeneratief,” spog sy op die Gram. Eisj, dis seker beter as plastiese chirurgie ...