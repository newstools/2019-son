GEEN verskonings nie! Dís die slagspreuk vir die Blitsbokke vir die volgende twee sewesrugbytoernooie in die Wêreld-sewesrugbyreeks (WSRR). Want ná die teleurstelling in Hamilton, Nieu-Seeland, dié naweek kon Neil Powell (afrigter) nie help om te sê hoekom sy span so gesukkel het nie. “Ons het ’n dag van verspeelde­ geleenthede en dom foute beleef, en dít het ons duur te staan gekom,” het Powell verduidelik nadat sy span vierde geëindig het. “Ek glo glad nie Fidji en Nieu-Seeland is spanne wat 22 punte beter as ons is nie. “Ek glo ons is baie naby aan hulle, maar die tellings getuig van hoeveel foute ons begaan het.” Fidji, wat as die wenner van die toernooi in Hamilton gekroon is, het die Blitsbokke met 29-7 in die halfeindronde uitgeskakel. En in die uitspeelwedstryd om die bronsmedalje het Nieu-Seeland die Blitse met 29-7 verneder. Suid-Afrika kry Saterdag en Sondag in Sydney die geleentheid om vir dié teleurstellings te vergoed. Wedloop Powell het nog nie ’n toernooi gewen nie. Die Blitsbokke is egter nog sterk in die wedloop om die WSRR-titel, wat hulle twee seisoene agter­eenvolgens verower het. Die Blitsbokke is in groep D geloot saam met die gasheer, Australië, Argen­tinië en Tonga. Fidji, wat nou twee toernooie gewen het, spog met 57 reekspunte, dieselfde as Amerika. Fidji is egter tweede omdat hy ’n gunstiger punteverskil het. Nieu-Seeland is met 54 punte in die derde plek, gevolg deur die Blitsbokke met 44.