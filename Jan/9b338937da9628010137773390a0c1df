OUDTSHOORN. – ’n Familie se afskop op Nuwejaar was net verkeerd toe hulle als in ’n brand verloor het. Asof dit nie erg genoeg is nie, is die kar en pak­kamer van die landlord van die familie van 11 van Bridgton ook daarmee heen. “Alles het só vinnig gebeur en ons kon niks red nie. Maar gelukkig is niemand beseer nie. Dis ál wat saak maak. “ Ons lewe en die goed wat uitgebrand het, kan weer vervang word,” sê Mauricia Wewers. Sy en haar man, Ben, was alleen in die huis toe sy laatmiddag besluit het om te gaan skuinslê. “Ek het ’n rukkie later die kinders hoor skree die huis brand. Ek het opgespring en uitgehardloop sonder om te dink om iets te gryp.” Die sinkhuis, bestaande uit drie slaapkamers, voorhuis en kombuis, was net roet en as. Onbekend “Daar was nie kans om terug te gaan om van ons besittings te gaan haal nie,” vertel Wewers. Sy het saam met haar man, die opsigter by die Weyers Memorial Congregational Church, hulle vier kinders en vyf kleinkinders in die huis in Klipbokweg gewoon. Willie Kobus, eienaar van die hoofhuis, se Opel Astra het ook uitgebrand. ’n Ou Mercedez-Benz wat ook op die yard gestaan het, het ook byna uitgebrand. Volgens Kobus was die brandweer vinnig op die toneel, maar niks kon gered word nie. Die oorsaak van die brand is onbekend. Die Wewers-familie word tydelik deur hulle familie gehuisves.