WAARAAN ’n kind blootgestel word, bepaal grootliks die weë van sy of haar volwassenheid. Nou, ek sit en kyk Tim se aggressie so, en kan maar net wonder wat hy as ’n kind beleef het. Die klong kan vir jou ontplof soos ’n goedkoop bom, en dan wil hy kom “sorry” sê die oomblik wanneer hy besef hy was lelik. Hy sukkel plain en simple om te dink voordat hy sy bakkies oopmaak. Ek lê snags wakker en wonder hoe Danni dit met daai kruidjie-roer-my-nie kan uithou. Ek sou lankal vir my taxi fare losgekrap en ’n lange Paarl toe gegooi het. Etiket het heeltemal verdwyn. Vir iemand so klein en fyn soos Danni, wat met dié oorloë opgeskeep sit, verg dit beslis die geduld van ’n Job. Sulke geduld kan ’n mens nie ’n hel oor die counter koop nie. Dit lyk asof Carmen nou weer lekker werk by die man wat dink hy’s kaas. Maar liewer dít as dat hulle neute met die eekhorinkies moet sit en eet en die kat in die donker moet knyp onder die skoonma se dak. Sy’t nou vir haar ’n man gevat, een wat heeldag sit en TV kyk en so gefrustreerd is soos iemand wat tandpyn het, terwyl die naaste tandarts in die buurdorp is. Ons hoop maar die vreeslike hoogmoedige Wendy-vrou gee ’n bietjie lig af. Pastoor Ronald is die kluts nou heeltemal kwyt: Hy herken plek-plek nie vir Mrs J nie; roep sy oorle vrou, Maria; beur knap na Rebecca toe; draai in die rook; en stuur Mrs J byna slagpale toe! Dit kos Ty en Lee-Ann keer, of ons sou Woensdag of Saterdag stadig agter die tannie se kis aan gestap het. Als is in rep en roer: Iemand wil vir iemand moer! Almal stry met almal – wat op aarde gaan hier aan!? Ek is op hoër graad verpletter en hunker na die vleespotte van Egipte. Verder bring Chris – amper bejaarde Chris – ná ’n aand van makietie hou, ’n floozy huis toe. Sy raak sommer aan die syp en dring aan om oor te slaap, en soek nog boonop betaling? Julle, dis sowaar ’n lady of the night! My kopdoek skiet meteens los en my valstande val amper uit my bek soos ek my ma roep om dié besigheid te kom kyk! Wie sou nou dink Chris, van alle mense, sal eendag met ’n “call girl” mors? Google sê as ek meer bananas, avo’s, lemoene en appelkose eet, sal my bloeddruk sak, want ek sit en stres my morsdood. Soggens verslaap ek en snags kry ek nagmerrie op nagmerrie. Dis pure lawwigeid! Chris is amper dood op die motorfiets, en toe oorreed daai kermkop-seun van hom hom om dit te verkoop. Hier’s nou ’n pimp betrokke, ’n prossie wat rondhol en haar geld soek; dreigemente op Danni en ’n pastoor wat weer 1959 in wil hol. Wie het dié mense in die gemeenskap losgelaat? Stuur tog asseblief genade van Bo!