BENNI McCarthy sê hy moes sy span die “hair dryer treatment” gee voordat hy sy grootste sege van die seisoen behaal het. Cape Town City het Free State Stars met 5-0 (1-0) kafgedraf in hulle Premier-sokkerliga (PSL)-wedstryd Woensdag in die Kaapstad-sta­dion. Roland Putsche (2), Gift Links (2) en Siphe­lele Mthembu het die Citizens se doele aangeteken. Danksy dié oorwinning klim City met 27 punte ná 17 wedstryde tot die vierde plek op die PSL-puntelys. Die woelwater Craig Martin het bygedra met drie assists. City het talle geleenthede in die eerste helfte geskep, maar het dit net nie in doele omskep nie. McCarthy het duidelik meer van sy spelers verwag, aangesien hy baie geïrriteerd langs die veld voorgekom het. Oor sy halftyd talk sê hy: “My tone was anders as die gewone nice praises soos ‘goeie eerste helfte’. “Ons het met ’n groot telling gewen, en dis goed, maar ons moet aggressiewer aanval. Ons was party­keer sloppy. “Thato (Mokeke) het balbesit­ weggegee en die rookie errors wat ons gemaak het, kon hulle laat herstel het. “So, ek het hulle aangesê om aggressiewer in die tweede helfte te wees. “Ek het gesê ek soek vuur en spelers wat ingaan.”