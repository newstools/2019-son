DAAR is voorspel dat tennis se jong Turke vanjaar vir die ou ooms wat so seisoen in en uit titels wen, opdraande gaan gee – en Novak Djokovic het net betyds wakker geskrik om nie hul eerste slagoffer te word nie. Djokovic is gister op Melbourne Park die skrik op die lyf gejaag in sy Australiese Ope-sege met 6-3, 6-4, 4-6, 6-0 oor Denis Shapovalov. Ná die eerste twee stelle is die opskrifte al geskryf oor Djokovic in die ronde van 16. Shapovalov het egter ander planne gehad deur die derde stel op verrassende wyse te wen. Djokovic, die wêreld se beste speler, het toe net betyds wakker geskrik om die gevaar­like Kanadees se vuur te blus. Vanselfsprekend Vir die Serwiër, wat probeer om sy sesde Australiese Ope te wen, sal dit ’n klipharde wekroep wees, want nóg ’n jongeling met groot belofte staan volgende in sy pad. Die veteraan kom môre teen die 16de gekeurde Daniil Medvedev te staan. Al het hy die Rus reeds in twee vorige stryde geklop, weet Djokovic hy kan ’n sege in dié kragmeting nie as vanselfsprekend aanvaar nie. Vir Suid-Afrikaanse tennis was daar gister goeie nuus in die dubbelspel. Raven Klaasen en Michael Venus (Nieu-Seeland) het deurgedring na die ronde van 16. Hulle het Marcus Daniell en Wesley Koolhof met 7-6 (7-4), 6-3 geklop.