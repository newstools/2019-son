’N OUMA van Bloemendal in die Baaise Nor­th­erns is upset dat haar kleinkind se skool hom op die eerste skooldag terug huis toe gestuur het. Daar is nie plek vir hom in die skool nie. Rachel Phillips (72) sê sy het ’n paar dae voor die skole aan die einde van verlede jaar gesluit het Davian (13), haar kleinkind, by die Sekondêre Skool Chatty vir gr. 8 gaan inskryf. Volgens haar was alles in orde en het die skool Davian aanvaar. Davian se familie het ook vir hom splinternuwe skoolklere en ’n tas gaan koop. Davian sê Woensdag, op die eerste skooldag, toe kom haal een van die security guards hom uit die klaskamer en sê hy moet na die hoof se kantoor toe gaan. Daar aangekom het die hoof hom meegedeel daar is nie meer plek in die skool vir hom nie. Davian is toe na die onderwysdepartement verwys. Phillips sê sy is bekommerd, want haar kleinseun sit nou by die huis terwyl al die ander kinders skoolgaan. Die skoolhoof, N. Chan-King, bevestig Davian se ouma het hom in Desember – ’n paar dae voor die skole vir 2018 gesluit het – ingeskryf. Chan-King ontken die skool het Davian ooit aanvaar. Volgens Chan-King was die vorm wat Davian se ouma verlede maand ingevul het, onvolledig. Sy sê Maandag het die skool met die siftingsproses begin. Beswaar Volgens haar het sy Dav­ian se ouma en die ouers van ander kids wat weggewys is die Dinsdag ingelig hulle moet die kinders se name by die onderwysdepartement gaan opgee sodat hulle in ander skole geplaas kan word. Sy sê die ouers het dit verstaan en geen beswaar gemaak nie. Chan-King sê in daardie stadium was daar nog baie plek by skole in die Baai. Volgens haar het die departement reeds begin om kinders wat weggewys is in ander skole te plaas. Chan-King sê klasse by haar skool is al oorvol. Daar is tussen 35 en 45 kinders in ’n klas. Sy sê as die departement nog kinders na haar skool toe wil stuur, kort sy nog onderwysers.