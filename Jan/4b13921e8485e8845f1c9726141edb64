’N JONG man is in hegtenis geneem in verband met ’n sakeroof op 15 Januarie in Maclear. Die verdagte is Woensdag by die informele neder­setting Peter Mokaba in hegtenis geneem. Kapt. Ursula Roelofse, ’n woordvoerder van die polisie, sê twee verdagtes – van wie een gewapen was – het Dinsdag omstreeks 08:00 by ’n sakeperseel in­gestap. Die verdagtes het almal beveel om plat te lê op die vloer. Hulle kon daarin slaag om hul hande op die kluis se sleutel te lê. Hulle het ’n onbekende bedrag uit die kluis gevat en die tills leeggemaak. Daarna het hulle gevlug in ’n Ford Ranger-bakkie wat aan een van die personeel­lede behoort. Gehardloop Die polisie is gekontak. Hulle het onmiddellik na die verdagtes begin soek. ’n Voertuigopsporing­stelsel is vir die soektog gebruik. Die verdagtes het die voertuig in Nkwenkweni naby Qumbu gelos, waarna hulle die bosse in gehardloop het. Roelofse sê ná ’n inten­siewe soektog wat vier uur geduur het, is een van die verdagtes raakgesien. ’n Skietery het uitgebreek en die verdagte is noodlottig gewond. Die polisie het later afgekom op die Ford Ranger-bakkie, ’n R4-geweer en twee magasyne. Die ander verdagte staan vandag in die Maclear-landdroshof tereg onder meer op ’n klag van sakeroof. Hy is 26 jaar oud.