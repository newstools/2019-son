“MY TRANE die rol oor jou, bokkie, my trane…” As die nuwe movement vir bruin mense ’n verslane hoërskool­atletiekspan was, sou die ander skole se atlete dalk so ’n liedjie ná die byeenkoms gesing het. Dié nuwe beweging, die Alliance of Indigenous and True South Africans (Aitsa), is tans in dieselfde bootjie as so ’n verloorspan. Aanvanklik is die beweging alle lof toegeswaai toe hy verlede jaar op die voorgrond getree het. Baie mense het toe gevoel dit sou ’n magtige stem en platform vir die gemarginaliseerde bruin mense word. Nou loop die trane omtrent oor die leiers se bekgevegte, veral in die sosiale media. Sekretaris Daar was aanvanklik gesprekke tussen Sammy Claassen, Nico Jano en ander bruin leiers. Daar is toe besluit Claassen sal die tussentydse voorsitter en Jano die tussentydse adjunk wees. Jerry Kapel sou die tussentydse sekretaris en Deeyone de Koker die nasionale bestuurslid wees. Tans is Aitsa gewikkel in hewige bekgevegte en grootskaalse tweespalt met betrekking tot leierskap en deelname aan die komende verkiesing. Midde in die fights is Claassen en Jano, met Kapel en De Koker aan Jano se kant. Intussen is Jano, Kapel en De Koker op 4 Januarie uit Aitsa geskop omdat hulle die party glo in Desember op hul eie geregistreer het. Hieroor sê Claassen: “Jano was oneties en het by die IEC bedrog gepleeg deur net die naam Koko (die Kaapse Onafhanklike Kieserskongres) na Aitsa te laat verander. “Dit was nie sy mandaat nie en ons gaan klagte lê teen hom. Ons gaan Aitsa laat herregistreer, want daar is nog tyd.” Gesloer Jano sê: “Ek soek nie die presidentskap nie, want ek is die deputy. Claassen het my, Kapel en De Koker tydelik geskors sonder ’n verhoor omdat ons hom glo op Facebook beswadder het. “Sy bestuurstyl is verkeerd, want hy maak alleen besluite. “Hy het gesloer met die registrasie, want hy praat steeds met die ANC. Ons het in belang van Aitsa opgetree en daarom het ons die registrasie so gedoen.” Claassen vertel verder hy is besig om Aitsa te laat herregistreer as ’n nuwe politieke party sonder bande met Koko. Son op Sondag het intussen verneem Chantelle Kyd is laas naweek in George verkies as die nuwe nasionale sekretaris van Aitsa. Laas jaar is sy skuldig bevind op 66 aanklagte van bedrog van R330 000. Sy is tot drie jaar tronkstraf gevonnis wat opgeskort is vir vyf jaar, waartydens sy korrektiewe diens moet doen.