WERKNEMERS van African Global Operations (AGO) – tot onlangs nog Bosasa – is aangesê om hul smoel te hou. Hulle is ook aangesê om die direkteur in te lig as iemand van die Zondo-kommissie van ondersoek na staatskaping hulle sou bel. Die AGO-direkteur sal dan die maatskappy se senior advokaat daaroor inlig. Dít volg nadat Angelo Agrizzi, die voormalige COO van Bosasa, die maatskappy voor die kommissie betrek het by korrupsie wat mil­joene rande beloop. Agrizzi het gister met sy getuienis voor die Zondo-kommissie voortgegaan. Vermaan Hy het sommige aspekte van die spesiale ondersoekeenheid se ondersoek van Bosasa bevestig. ’n Interne memo vermaan AGO-werkers om nie met enige lid van die kommissie te kommunikeer nie. Die memo lui: “As enige personeellid deur die kommissie oor staatskaping gekontak word, neem asseblief die details van die oproeper (naam, van en kontakbesonderhede). “Gee asseblief die inligting aan mev. Jackie Leyds ... wat dit na ons senior advokaat sal aangee.” Papa Leshabane, ’n AGO-woordvoerder, ontken dat hierdie memo sy werkers in prinsiep aansê om nie met die kommissie saam te werk nie. – News24