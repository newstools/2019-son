’N GROOT, groot skande... propvol stront! Só beskryf ’n raadslid van die Stad Kaapstad die beweerde gepomp van rioolwater in ’n rivier. Ganief Hendricks van die Al Ja­ma-ah Party sê ’n groot ekologiese en sosiale ramp is aan die broei oor rioolafval wat van die Zandvliet-afvalwater-aanleg naby Macassar in die Kuilsrivier gepomp word. So ernstig voel Hendricks oor dié “gruwelike” daad dat hy en sy party beplan om die City by die Verenigde Nasies te gaan verkla. “Hierdie nare affêre het kop uitgesteek in die tyd toe die ANC die Wes-Kaap gerule het en die DA het net voortgegaan met die stront. “Die City ontken dat daar stront in die water is wat hulle uitpomp en sê dis net foam, maar wat skuil onder die foam? “Hierdie water wat in die Kuils­rivier uitvloei, is die resultaat van mense wat hulle toilette se chains trek. So, wat anders as strontwater kan dit wees?” Hendricks sê nie net hou dié water gesondheidsgevare vir sowat 300 inwoners in wat naby die Kuilsrivier woon nie, maar perde vrek ook op ’n streep oor hulle dié water suip. “Die City het gesê hulle het borde opgesit wat sê die water is nie geskik vir perde nie, maar g’n perd kan mos hierdie notice boards lees nie. “Ons is besig met ’n hofsaak teen die City. En op ’n onlangse vergadering met die City het hulle onderneem om die stront met 30 trokke na ’n ander plek te ry en parfuum op die foam te gooi sodat dit nie so baie na stront ruik nie.” Voorstel ­By Son op Sondag se besoek aan die toneel het ’n vae, onaangename klankie in die lug gehang. Vier perde was ook lustig besig om dié onaangename water te drink. “Wat tans hier aan die gebeur is, is erger as klimaatsverandering. Hierdie is ’n humanitêre krisis in wording,” meen Hendricks. “Ons voorstel is dat elke klein gemeenskap sy eie aanleg kry waar stront op klein skaal in kompos verander word. Die City kan nie toegelaat word om met sy stront voort te gaan nie.” Xanthea Limberg, die Stad Kaapstad se mayco-lid vir water en afvaldienste, sê untreated sewage word by die Zandvliet-afvalwater-aanleg getreat en die finale produk, wat as “treated affluent” bekend staan, word in die rivier uitgespoel. “Die plant self is nie die grootste bydraer tot besoedeling in die rivier nie. Die kwaliteit van die rivier­water word deur verskeie besoedelingsbronne beïnvloed, soos dump­ing in die rioolstelsel wat blokkasies veroorsaak. “Die Stad se gesondheidsdepartement het verskeie inisiatiewe van stapel gestuur om die gemeenskap by te staan, sowel as om leerders by skole in te lig oor die moontlike risiko’s van om in die rivier te bad en te swem en die water te drink. “Kennisgewingborde is aan die oewer van die rivier aangebring om mense oor die besoedeling te waarsku, maar ongelukkig word van dié borde herhaaldelik gesteel.”