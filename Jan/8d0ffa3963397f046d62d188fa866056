DIE polisie in Humansdorp is op soek na ’n onbekende verdagte wat Vrydag ’n couple in ’n huisroof aangeval het. Kapt. Gerda Swart, ’n polisiewoordvoerder, sê die man het glo toegang tot die huis in Voortmanstraat gekry deur ’n oop venster. Die 50-jarige vrou, wat in daardie stadium wakker was, het omstreeks 03:30 op die verdagte afgekom. Hy het toe reeds ’n sak vol gesteelde goedere gehad. Die vrou het toe haar 55-jarige man wakker geskree, waarna die man ondersoek ingestel het. Ontsnap Die couple is aangerand met ’n skerp voorwerp, vermoedelik ’n panga. Die vrou is onder meer oor die kop geslaan. Die man het ernstige beserings opgedoen. Hy word tans in ’n hospitaal in Port Elizabeth behandel. Die verdagte het deur die agterdeur ontsnap en is steeds op vrye voet. Hy het weggekom met huishoudelike items, insluitend kruideniers­ware, selfone en ’n laptop.