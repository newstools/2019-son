Jakes van Kaapstad skryf: Vra enige MyCiTi-pendelaar, daar is gereeld konsternasie op die stasie wanneer een van die groot busse dock. Sedert 2010, so lyk dit, kan die stasiepersoneel, wat eintlik securities is, net nie die remote control vir die deure bemeester nie. Die drywer moet baiekeer toet en toet sodat die security die stasie­deure oopmaak. Dis asof die bus een moerse verrassing vir hulle is. Dan gly die stasiedeure oop en weer toe net wanneer die busdeure oopgly, en partykeer ry die gefrustreerde drywer net, so asof dit nou die pendelaar se skuld is. Dis seker funny, behalwe natuurlik vir die pendelaar wat wou afklim, maar nou skaapagtig staan en kyk hoe die bestemming al hoe kleiner word of vir dié wat wou opklim, maar nou skaapagtig staan en kyk hoe die MyCiTi-bus al hoe kleiner word. Ook nie ál drie busdeure gly oop nie, en dan gly ’n stasiedeur of twee oop, maar nie teenoor ’n oop busdeur nie. Dis partykeer regtig hilarious. MyCiTi, hoekom kan ál drie busdeure nie oopgaan en hoekom kan ál drie stasiedeure nie oopgaan, en lank genoeg oopbly sodat pendelaars rustig kan op- en afklim nie? Steeds rocket science ná nege jaar?