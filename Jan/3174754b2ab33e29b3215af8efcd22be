DIE departement van korrektiewe dienste sê die ondersoek duur voort na gerugte dat die omstrede Nigeriese pastoor Timothy Omotoso (60) vanuit ’n Baaise tronksel vir sy lidmate preek. Hy staan tereg op ’n rits seksverwante klagte. Die Sondagkoerant City Press berig Omotoso gebruik ’n selfoon vir conference calls met sy volgelinge. Die koerant berig voorts dat hy die afgelope twee jaar spesiale voordele geniet het. Die omstrede pastoor se verhoor het laas jaar begin, maar dit is vertraag weens appèl op appèl. Ondersoek Noziphiwo Dumbela, die departement se waarnemende streekkommissaris, het bevestig die departement weet van dié bewerings. Dumbela kon egter nie aan Algoa FM News sê wanneer die interne ondersoek afgehandel sal wees nie. Volgens haar gaan die departement nie bespiegel voordat die ondersoek afgehandel is nie. Die verhoor van Omotoso en sy twee medebeskuldigdes, Lusanda Sulani en Zukiswa Sitho, sal na verwagting in Februarie voortgaan.