NÓG ’n wedstryd en nóg ’n geleentheid om vir die Wêreld­bekertoernooi voor te berei. En om die erns te wys van die land se krieketsterre se drome om die titel vir die eerste keer te wen, het Faf du Plessis die trofee gister op Nuweland vasgehou. “Dit dien as motivering om die trofee te wen,” was die Protea-kaptein se eerste indrukke. Die Internasionale Krieketraad het sy reklameveldtog begin in die aanloop tot die toernooi wat later vanjaar in Engeland plaasvind. Suid-Afrika kon nog nie daarin slaag om die Wêreldbekertoernooi te wen nie. Aspekte Ná vandag se eendagwedstryd teen Pakistan bly daar net vyf wedstryde vir die Proteas oor om vir die skouspel te kan voorberei. Die reeks is tans met 2-2 gelykop. Du Plessis sê vandag se wedstryd is wél ’n eindstryd, maar sy span se fokus bly op die Wêreldbekertoernooi. “Ons fokus is op verskillende aspekte van ons voorbereiding. “As ons die reeks teen Pakistan beklink, sal dit goed wees, maar ons hoofdoel bly die Wêreldbekertoernooi. Dis ook om spelers geleenthede te gee om die groep vir die Wêreldtoernooi te haal. “Ons het heelwat jong spelers wat almal aanspraak maak op ’n plek in die groep. “Dit is vir hulle ook ’n groot karaktertoets, veral om in drukpot-situasies te speel,” het Du Plessis tydens gister se nuuskonferensie gesê. Volgens Du Plessis is daar ’n strewe om die spelers vry te maak van die gebeure van die vorige toernooie. “By vorige toernooie het ons goeie spanne op papier gehad,” het hy bygevoeg. Intussen het Ottis Gibson, breier van die Proteas, die veelsydige 20-jarige Wiaan Mulder van die Lions vir vandag se wedstryd nadergetrek.