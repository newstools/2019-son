’N SPLINTERNUWE jaar propvol nuwe uitdagings wag vanjaar in die onderwys in die Wes-Kaap. Eldridge Jason het by die provinsiale LUR vir onderwys, Debbie Schäfer, gaan hoor hoe sy beoog om vanjaar die beste uit die leerders te kry. Eldridge Jason (EJ): Wat is u indrukke van die 2018-akademiese jaar? Debbie Schäfer (DS): Ons het merkwaardig goed gedoen as ’n mens die toename in leerder­getalle in ag neem. Ons het laas jaar ’n ekstra 25 000 leerders in ons skole gehad en dit was ’n geswoeg om almal te akkommodeer. Verskeie protesaksies in verskeie dele van die provinsie, soos in Hermanus, het onderrig bemoeilik, maar nogtans is ek tevrede met hoe ons met alles gecope het. EJ: Wat is die planne wat die Wes-Kaapse onderwysdepartement in werking gaan stel om skole wat nie so lekker perform het nie, by te staan? DS: Daar is verskeie planne wat ons in werking gaan stel om veral skole by te staan wat ’n matriekslaagsyfer onder 60% gehad het. Ons verkies dat al ons skole ’n slaagsyfer van 70% en meer sal hê en streef daarna om seker te maak ons sal in ’n posisie wees om dit te vermag. EJ: Son het dié week eksklusief berig oor Matroosbergweg Primêr in Belhar waar drie klasse onderrig in ’n gehuurde tent moet kry. Is u bewus hiervan? Hoekom gebeur sulke dinge in vandag se tyd nog? DS: Ek het eers daarvan bewus geraak toe ek die berig in Son gesien het. In die eerste plek is die skool baie kreatief, want ons skole sit met die ongelooflike uitdaging dat hulle hordes leerders moet akkommodeer. Ek is nie seker of die skool sy dilemma onder die aandag van ons departement gebring het en of die departement van openbare werke al aandag daaraan gegee het nie, maar ons sal beslis hieraan aandag gee. EJ: Wat is die uitdagings wat die WKOD in 2019 sal moet trotseer? DS: Ons gaan probeer om die Wes-Kaap weer bo te plaas wat matriekeindeksamen-uitslae betref. Ons grootste uitdaging tans is die influx van duisende leerders van ander provinsies wat geakkommodeer moet word. Ek is van mening dat daar altyd ruimte vir verbetering is. Mense dink dalk die Wes-Kaap het verlede jaar swak gevaar, maar die werklikheid is dat ons die enigste provinsie is wat met ’n ekstra 2 000 nuwe matrikulante moes cope. Dit is nie maklik nie, maar waar ander provinsies dalk nie worry om leerders in die skool te hou nie, gaan ons uit ons pad om te verseker leerders bly vir so lank moontlik in die sisteem.