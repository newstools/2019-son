VUILGAT skelms het dié naweek hul visier op die Laerskool Cedar­berg­ ingestel toe hulle klaskamerdeure afgetrap en ’n magdom skryfbehoeftes gesteel het. Maurice Felix, adjunkhoof, sê altesame vyf klaskamers op die boonste verdieping van die skool het onder die boosdoeners deurgeloop. Hy sê die booswigte het hulleself gehelp aan onder meer hardebandboeke, penne, potlode en fotostaatpapier. Volgens hom het die jongens een van die klaskamers se kaste oopgebreek en met ’n ketel en calculators­ op die vlug geslaan. Felix sê dié skool en ander skole in die omliggende gebiede het juis so ’n groot behoefte aan skryfbehoeftes en nou gebeur dit. “Ons vermoed die inbrekers is kinders.” Hy sê onderrig wat in die betrokke klaskamers aangebied word, is Maandag onderbreek toe die polisie op die toneel was. “Ons het hulp nodig met skryfbehoeftes. Die (onderwys)departement het reeds laat weet ons moet kyk wat ons nodig het. “Hulle sal dan kyk hoe hulle ons kan help.” Felix sê verlede jaar – voordat die skool sy deure vir die Desember-vakansie gesluit het – het skelms die skool se interkomstelsel vernietig toe hulle van die bedrading afgebreek het. Gemeenskap Gister is begin met herstelwerk aan die interkomstelsel. Felix sê: “Die gemeenskap moet onthou, die skool behoort aan hulle en is hier vir hul kinders. “Ons probeer ons bes om vir hulle kinders te gee wat ons kan. “Hoe kan ons die skool vorentoe neem as die gemeenskap nie met ons wil saamwerk nie? “Ons sit reeds met die probleem van gangsterism hier rond. Die onderwys is al wat ons het. “Ons vra die gemeenskap om na vore te kom en ons as skool te help.” Andrew Velkers, die hoof, sê die skool het sekuriteit wat in vakansies diens doen op die perseel. Hy sê hy sal nou met die skoolbeheerraad moet gesels om te kyk of die guards ook in naweke by die skool kan diens doen. “Dit gaan ons ekstra geld kos.”