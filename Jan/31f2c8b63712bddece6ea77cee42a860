TERWYL een Williams-suster nog op die kruin van wêreldtennis se golf ry, het dit dalk tyd geword vir die ander een om uit te tree. Venus Williams, eens op ’n tyd een van die mees gevreesde vrouespelers, moes gister in die derde ronde van die Australiese Ope die knie buig. Sy is in skoon stelle (6-2, 6-3) deur die wêreld se beste speler, Simona Halep, uitgeskakel. Vroeër gister het Serena, haar jonger sus, haar plek in die ronde van 16 bespreek met nóg ’n gemaklike sege. Sy het in net meer as ’n uur (67 minute) met Dayana Yastremska met 6-2, 6-1 klaargespeel. As Venus gister vir Halep geklop het, sou sy Serena môre gepak het. Dit was egter duidelik dat Venus nie meer die speler van vroeëre jare is nie. Sy sou glad nie ’n uitdaging vir haar sterker suster wees nie. Nou kry Serena met Halep te doen – ’n speler teen wie sy nog net twee keer in haar loopbaan verloor het. Toe Halep ook gister uitgevra is oor die ontmoeting met nóg ’n Williams-suster, het die Roemeniër eers diep asemgehaal voordat sy met ’n antwoord losgetrek het. “Dit is altyd ’n enorme uitdaging om teen ’n Williams-suster te speel. Vandag was ek super-gemotiveerd. “Ek sal weereens my beste moet gee en in die wedstryd ingaan met die motivering dat ek niks het om te verloor nie. “Dit gaan ’n groter uitdaging wees, maar ek is gereed daarvoor.” Ondanks haar status as die nr. 1-speler in die wêreld het Halep goeie rede om met die ingesteldheid as die buiteperd op te daag vir môre se tweestryd. Williams het die laaste vier kragmetings tussen die twee gewen. Die laaste ontmoeting tussen die twee was ál die pad terug in 2016 se kwarteindronde van die Amerikaanse Ope Tennistoernooi.