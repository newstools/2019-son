BACKYARDERS van Samora Machel in Philippi is nou al so desperaat vir huise dat hulle shacks sommer bo-oor treinspore begin bou het. Die Wes-Kaapse minister van behuising, Bonginkosi Madikizela, sê egter hulle is net ’n klomp aandagsoekers. Die grond waar hulle die shacks oprig, is die eiendom van Metrorail. Dit was dekades gelede ’n depot, maar geen treine ry meer op die geroeste spore nie. Van die plakkers sê hulle wag al langer as 20 jaar om gesubsidieerde huise te kry. Fuzile Mlomo (46), ’n pa van drie kinders wat tussen 18 en 4 jaar oud is, sê om ’n shack hier op te rig, is ál opsie wat hy nou het. Mlomo sê: “Ek het in 1994 vir Nelson Mandela gestem. “Hý het minstens huise vir ons ouers gebou, maar dié regering het niks vir ons jonger generasies gedoen nie. “Ek het die shack hier opgerig, want ek is werkloos en kan nie die R700 rent wat ek betaal het, bekostig nie. “ ’n Mens moet ook R250 per maand vir krag betaal en R120 vir water. “En dan is daar nog kinders wat afhanklik is van my omdat hulle nog op skool is.” Mlomo is ’n painter, maar hy sukkel om werk te kry, sê hy, want werkgewers verkies buitelanders. Hy sê dis oor buitelanders bereid is om vir R80 per dag te werk, terwyl die diens wat hy lewer tussen R250 en R350 per dag werd is. Philip Zulu (57) sê politieke partye maak allerhande beloftes, veral soos nou, wanneer verkiesings voorlê. Maar sodra hulle verkies is, sê Zulu, sien en hoor ’n mens hulle nie gou weer nie. Zulu sê: “Ons weet dis ’n baie groot risiko­ om hier te kom bly, maar ons is desperaat. “Ons het gesien dié stuk grond staan al jare­ so leeg.” Madikizela meen egter die plakkers voeg nóg ’n probleem by ’n bestaande probleem, en dít is ’n tekort aan behuising. Hy sê: “Ek wil nie be­spiegel oor wat hulle motief is nie, maar ’n mens doen net nie so iets nie – jy bou nie ’n huis bo-oor ’n treinspoor nie. “ ’n Mens kan nie ’n probleem oplos deur ’n ander een te skep nie. Oplossing “As hulle regtig ’n probleem het, moet hulle met die raadslid of munisipaliteit kommunikeer. “So nie, kan hulle my departement­ ook nader, maar nou lyk dit asof hulle aandag soek, en dít op die verkeerde manier.” ’n Woordvoerder van Metro­rail, Riana Scott, sê hulle weet van die kwessie en probeer nou ’n op­lossing daarvoor vind. 