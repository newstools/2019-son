TAARIQ Fielies sê Cape Town City wil sake vandag op sy tuisveld regstel. City en Free State Stars pak mekaar in ’n wedstryd van die Premier-sokkerliga (PSL) in die Kaapstad-stadion. Dit skop 19:30 af. Dié klipharde verdediger praat namens sy spanmaats nadat die Citizens Saterdag twee punte weggesmyt het. Dit was toe hulle met 2-2 teen Baroka FC gelykop gespeel het. Fielies meen hulle moes tuisveldvoordeel uit daardie stryd geput het. Foute Met ’n sege kon hulle hul vooruitsigte om onder die top-vier te eindig, lewend gehou het. “Ons het net te veel foute begaan en sal dit vandag teen Stars moet regstel,” het Fielies gister aan Son gesê. “Geen wedstryd is maklik nie, maar op ’n mens se tuisveld moet jy seker maak jy wen, weet jy! “Ons moet die atmosfeer ook so vyandig moontlik maak vir enige besoekende span.” Die beskikbaarheid van sekere spelers is ook ’n issue vir Benni McCarthy (afrigter). Dove Edmilson en Surprise Ralani is albei beseer en Ebrahim Seedat is geskors. Teko Modise, wat Vrydag beseer is, kon gister darem weer oefen, maar sy beskikbaarheid is nog in die gedrang. Dit beteken dat McCarthy sy span weer sal moet skommel. Thato Mokeke sal na verwagting weer diens doen links op die verdediging. Fielies is oortuig daarvan dat die groep spelers genoeg ammunisie het om Stars sterre te laat sien. “Ons is mos professionele spelers­ en weet wat van ons verwag word,” sê hy. “Die meeste van die spelers is baie veelsydig en kan in enige posisie speel, if needs be. “Ons sal sake moet regstel om drie punte te kry – en dit is on­onderhandelbaar.”