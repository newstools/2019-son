DIE Oostelike Provinsie-Platteland-krieketspan het Saterdag in Mthatha ’n baie goeie oorwinning oor Kei behaal. Met die kolwer Mohammed Sonday en die bouler Cole Wessels aan die spits het die OP met 86 lopies gewen. Die OP het 242/7 in sy 50 boulbeurte aangeteken en Kei binne 39,1 boulbeurte vir 156 uitgeboul. Dié sege gee die OP se kans ’n groot hupstoot om vir Krieket Suid-Afrika (KSA) se Platteland-reeks te kwalifiseer. Die OP speel volgende teen OP-Middelland op 26 Januarie in Grahamstad. Akkuraat Sonday (94) was ongelukkig om nie sy honderdtal te behaal nie. Hy het as aanvangskolwer die ankerrol vervul en saam met Marquin Loutz (56) 124 lopies om die derde paaltjie aangeteken. Kei het in sy kolfbeurt vroeg paaltjies verloor, maar Ghulam Hasan (54) en Ayaz Khawar (20) het mooi teruggeveg. Wessels het baie akkuraat geboul en 5/29 geneem. Loutz het 3/20 laat kantel. “Ek is baie tevrede met ons oortuigende oorwinning,” sê die OP se spanbestuurder, Chesley Daniels. “Ons het geweet hoe belangrik ’n sege was as ons vir die KSA-week wil kwalifiseer. “Nou fokus ons daarop om teen die Middelland ook te wen en te kwalifiseer. Die verkorte telkaart is: OP – 242/7: Mohammed Sonday 94, Marquin Loutz 56, Abner Accom 35; Victor Masokoswa 3/29, Shumani Butle 2/27. KEI – 156: Ghulam Hasan 54, Ayaz Khawar 20; Cole Wessels 5/29, Marquin Loutz 3/20, Melville Daniels 1/43, Tando Ngcete 1/44. OP wen met 86 lopies.