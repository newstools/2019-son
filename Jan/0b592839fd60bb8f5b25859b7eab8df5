VARONICA Meyer is erg opgewonde oor die jaar wat voorlê. Hoe dan anders? Dié Kraaifonteiner beoog om landwyd drie konserte te hou om haar nuutste CD en DVD, The Encounter with Varonica Meyer, te bemark. Sy vertel: “Ek sing gospel om dié te bereik wat gebroke van hart is. “Ek glo ek kan deur my musiek en liedere ’n boodskap van hoop bring. My boodskap is eenvoudig: By die Here is niks onmoontlik nie.” Die sangeres put inspirasie uit die kerk, haar familie en die lesse wat die lewe haar leer. Op die oomblik is die musiek van Jonathan Nelson en Angelique Jantjies op haar playlist. Varonica vertel haar ankers in die lewe is die Woord van die Here en die liefde van haar man. “In moeilike tye het ek gesien die Here het die vermoë om jou uit die donkerste dieptes te red,” vertel sy. Dankbaarheid is vir haar ’n groot ding. Sy sê sy is so dankbaar dat sy elke oggend kan wakker word en ’n verskil in mense se lewe maak. Sy put baie vreugde daaruit wanneer sy sien ander is suksesvol. Haar raad aan opkomende sangers is: “Wees jouself en vind jou klank. “Dis ook belangrik om jou authentic self te wees en in jouself te glo.” Iets wat haar baie diep geraak het, is die movie Ellen: The Ellen Pakkies Story. “Baie van ons gemeenskappe is in pyn. Die Here is die antwoord.” Op ’n ligter noot verklap die sangeres sy is mal oor ertjiebredie en hou ook baie van vis. As jy nog info soek oor Varonica se konserte, bel Wendy Swartz by 063 299 1929 of stuur ’n email na booking@varonicameyer.co.za.