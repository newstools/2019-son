NOVAK Djokovic het groot planne nadat hy die Australiese Ope Tennistoernooi Sondag in Melbourne teen Rafael Nadal (Spanje) gewen het. Dié Serwiër, wat die voorste tennisspeler in die wêreld is, spog nou met 15 Grand Slam-titels. Dit was sy sewende Aussie Ope-titel, ’n rekord vir dié toernooi. Djokovic het nou die derde meeste Grand Slam-titels (15) ná Roger Federer (Switserland, 20) en Nadal (17). Djokovic bestempel sy maklike oorwinning oor Nadal as sy beste vertoning in ’n Grand Slam-eindstryd. Hy sê: “Ek het myself eintlik verras deur so ’n vertoning op te lewer, al glo ek dat ek altyd so kan speel. Aanslag “Dit was onder omstandighede waarlik die perfekte wedstryd.” Oor sy aanslag op Federer se rekord sê Djokovic dit sal waarskynlik ’n paar jaar vat voordat hy dít regkry. “Ek weet ek kan geskiedenis maak in die sport waarvoor ek baie lief is; dit motiveer my. Ek weet nie hoeveel seisoene ek nog sal speel nie, maar ek wil nie te ver vooruit dink nie. “Wat ek wel kan doen, is om my spelpeil te bly lig en gesond te bly – dit sluit in my geestes-, liggaamlike en emosionele toestand. “Kry ek dít reg, kan ek op ’n hoë vlak bly speel en myself die geleentheid bied om Roger verby te steek. “Daar lê nog ’n baie lang pad voor.”