’N PA van Bonteheuwel is gisteroggend voor sy dogtertjie doodgeskiet. Chesnay Breda (22) is voor hulle jaart in Essenhoutweg in die kop geskiet. Sy driejarige dogtertjie het buite in die jaart gestaan tydens die skietery. Volgens Chesnay se ma, Veronica Maggott (49), was sy besig om die venster oop te maak toe sy die skoot hoor. ’n Hartseer Maggott sê: “My seun en sy vriendin het buite voor die hek gestaan. “Twee ouens, van wie een op ’n fiets was, het verbygekom en hom op close range in die kop geskiet. “Toe ek by hom kom, het hy nog gelewe. Daar het bloed by sy kop uitgekom en sy lyf het geruk. “My hart is stukkend, maar ek moet sterk wees vir sy twee kinders.” Maggott het Chesnay as ’n vredeliewende mens beskryf. Volgens haar was haar seun nie ’n gangster nie. Volgens Angus McKenzie, ’n plaaslike raadslid, is daar al 14 mense die afgelope jaar in Bonteheuwel doodgeskiet. McKenzie sê: “Die bendeskietery is baie kommerwekkend en iets drasties moet gedoen word om dit te stop. “Dit is ’n malligheid soos die mense doodgeskiet word. “Die polisie sal meer moet doen.” Volgens Graham­ Lind­horst­, die voorsitter van die Bonteheuwel-polisiëringsforum, is daar ’n tekort aan ’n politieke wil om die moorde in die area stop te sit. Lindhorst sê die gemeenskap is keelvol van die moorde en dreig met nog ’n shutdown as die polisie bende­geweld nie kan stop nie. Volgens kapt. FC van Wyk, ’n polisiewoordvoerder, het Breda saam met ’n vriendin buite hul jaart gestaan. Hy sê: “Twee mans het hulle genader en die slagoffer­ noodlottig in die kop geskiet. Die twee mans en die meisie het van die toneel weggehardloop.” Niemand is nog vir die moord gearresteer nie. ’n Moorddossier is aangelê.