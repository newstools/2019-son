DIE Demokratiese Alliansie (DA) sê hy gaan nou kliphard begin werk aan die soektog na ’n opvolger vir die burgemeester van Tshwane, Solly Msimanga. News24 berig die DA het Vrydag aangekondig Msimanga gaan van sy pos afstand doen om te fokus op sy pogings om die volgende Gautengse premier te word. Volgens Msimanga sal sy opvolger binnekort aangewys word. “Ons beoog om ’n nuwe burgemeester so vroeg as Februarie te kies en die in­woners van Tshwane kan daarop reken dat die oorgangsproses glad sal verloop,” het Msimanga die inwoners verseker. Toestemming Intussen sê die DA sy omstrede billboard met “The ANC is killing us” daarop wat groot ontevredenheid ontlok het, sal bly vir die duur van die DA se verkiesingsveldtog. Mense het gal gebraak oor dié billboard wat die name van die Life Esidimeni-slagoffers bevat en waarvoor daar nie by die slagoffers se families toestemming gekry is nie. Die DA se John Moodey sê: “Natuurlik gee ons om oor die menings van die families, ons laat hulle nie buite rekening nie. “Maar die billboard weerspieël die hartseer en swaarkry wat ons as Suid-Afrikaners moet deurmaak.” EWN berig die DA het gesê hy het volle vertroue in Msimanga en glo hy beskik oor die leierskapseienskappe wat hom die volgende premier van Gauteng sal maak. Die ANC meen dis hoog tyd dat Msimanga moet gooi.