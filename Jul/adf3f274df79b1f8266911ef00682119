DIE Mike de Kock-renperd Hawwaam is nie ernstig beseer nie. Die vyfmalige wenner van ses wedrenne was Saterdag die groot gunsteling vir die Durban July. Hy het homself egter in die wegspringhokke beseer. Hy moes toe tot sy ondersteuners se groot skok onttrek word. Lam De Kock het ’n uur ná die wedren gesê: “Hawwaam is rustig. Ek dink hy het net ’n spier beseer. “So, ek dink nie dis ernstig nie. En, ja, hy sal beslis weer hardloop. “Die veearts het die regte besluit geneem om hom te onttrek. Hy het duidelik lam voorgekom.” Hawwaam blyk ’n moei­like perd te wees. Sy jokkie, Anton Marcus, moes hom lank voor die ander deelnemers na die wegspringhokke neem sodat hy kon wegkom van die geraas. Toe die perd die hok binnegaan, was hy uiters op sy senuwees. Hy het eers sy kop teen die voorste hek gestamp. Toe het hy die agterste hek gestamp en daarna kant toe beweeg in ’n poging om uit te kom. De Kock het al telkens erken Hawwaam is ’n temperamentele perd wat met groot sorg gehanteer moet word. Harde werk wag duidelik op die ervare afrigter om sy perd rustig te kry. Hawwaam se besering was nie net vir De Kock en die perd se aanhangers ’n groot teleurstelling nie. R2,2 miljoen Dit was ook ’n jammerte vir die eienaar, Sheikh Hamdan bin Rashid al Maktoum, en die jokkie. ’n Oorwinning sou die eienaar sowat R2,2 miljoen in die sak besorg het en vir Marcus ongeveer R175 000.