AUSTRALIË se krieket­spelers doen hulle deesdae as nice guys voor, maar dit keer nie die grootpratery voor die Ashes-reeks nie. Die Aussies hou daarvan om voor groot toetsreekse die teenstanders met hulle sêgoed te ontsenu. Hulle vat reeds Engeland se kamp aan. Die eerste toets begin Donderdag in Birmingham. Josh Hazlewood het dit duidelik gemaak hy dink nie veel van Engeland se veelgeroemde kolflys nie. “Hulle het lank laas toetskrieket gespeel. Jason Roy sal ook sien daar is ’n groot verskil wanneer jy in ’n toets die beurt begin en wanneer jy in ODI’s ’n aanvangskolwer is,” het Hazlewood gesê. Australië se afrigter, Justin Langer, brag intussen met sy spelers se sielkundige gehardheid.