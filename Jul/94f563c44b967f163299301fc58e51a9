DIE Gautengse hooggeregshof in Pretoria het beslis dat Busisiwe Mkhwebane se aanbevelings dat tugstappe teen Pravin Gordhan gedoen word, opgeskort word. Mkhwebane, die openbare beskermer, wou hê daar moet opgetree word teen Gordhan, die minister van openbare ondernemings, vir goed wat hy gedoen het toe hy Sars se hoof was. Dit het alles gegaan oor die sogenaamde rogue­ unit. Mkhwebane het Gordhan se saak ondersoek en gesê hy het in daardie tyd onwettig opgetree. Gordhan het ’n interdik teen Mkhwebane se aanbeveling aangevra. Regter Sulet Potterill het gesê Gordhan het ’n prima facie-saak dat die interdik toegestaan kan word teen Mkhwebane se aanbeveling. Sy het ook gesê sommige van Mkhwebane se stellings maak nie sin nie. Die EFF het klaar gesê hy gaan appèl aanteken teen die regter se beslissing. – News24