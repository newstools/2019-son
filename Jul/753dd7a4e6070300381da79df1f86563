DIE polisie in Gauteng wag eers op 'n man, wat in 'n Johannesburgse hospitaal aangerand is, om te herstel sodat hulle sy verklaring kan afneem. Kapt. Mavela Masondo het aan News24 gesê totdat dit gebeur, kan geen arrestasies gemaak word nie. Die man is Saterdagaand in die ongevallesaal van die Suid-Rand-hospitaal aangerand. In 'n video van die voorval kan gesien word hoe drie mans die pasiënt sleep en skop. Terwyl hulle hom slaan het, skree een van hulle in Zoeloe vir die polisie om te kom. Van die personeel het probeer keer, maar is ook deur die mans gedreig. - News24 