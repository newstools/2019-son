DIE moordenaar Jason Rohde kan appèl aanteken teen die skuldigbevinding vir die moord op sy vrou, Susan. Rohde is in Februarie in die Wes-Kaapse hooggeregshof vir 20 jaar tronk toe gepos weens die moord op sy vrou drie jaar gelede in die Spier Hotel in Stellenbosch. In April het die hooggeregshof sy aansoek om verlof tot appèl geweier. Regter Gayaat Salie-Hlophe het toe gesê daar was geen nuwe getuies nie. Sy het daarom die aansoek verwerp. Maandag het die appèlhof in Bloemfontein beslis hy mag nou wel appèl aanteken. Die datum vir die verhoor is nog nie bekend gemaak nie. Regsverydeling Hy wil ook bail hê en moet in die Wes-Kaapse hooggeregshof daarvoor aansoek doen. Rohde is ’n verdere vyf jaar gevonnis op ’n klag van regsverydeling. Drie hiervan is gelyklopend met die moord. Salie-Hlope sê in haar vonnis Rohde het sy vrou koelbloedig en brutaal vermoor. Sy sê Rohde het sy vrou se moord soos ’n selfmoord laat lyk deur sy skills as eiendomsverkoper te gebruik. “Jy het die selfmoord ge­stage en soos ’n skouhuis bemark en verkoop,” het sy gesê. – News24