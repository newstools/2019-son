MUZI Yeni borrel oor van selfvertroue vir die Durban July op Greyville. Hy is dan in die wedren oor 2 200 m op die rug van Barahin, wat deur Mike de Kock afgerig word. Hawwaam, De Kock se ander perd, is die groot gunsteling, maar De Kock sê self volgens die gewigte behoort Barahin die regte een te wees. Dit kan meebring dat Yeni net die tweede swart jokkie in die geskiedenis word wat Suid-Afrika se grootste wedren wen. S’Manga Khumalo het in 2013 die eerste swart jokkie geword wat Suid-Afrika en Afrika se grootste en rykste wedren gewen het. Hy het met Heavy Metal vir die Sean Tarry-stal gewen. Yeni sê hy was verheug toe De Kock hom vra om Barahin te ry. “Hy is ’n uitstekende perd. As ek die keuse gehad het wie ek in die July wou ry, sou dit beslis Barahin gewees het,” sê hy. Barahin, ’n drie jaar oue hingsvul van Gimmethegreenlight, het tot dusver vier van sy sewe wedrenne gewen. Dit sal egter die eerste keer wees dat Yeni op Barahin se rug is. Dié perd het in sy laaste drie wedrenne Anton Marcus elke keer in die saal gehad. Met net 53 kg op die rug is Yeni 3 kg ligter as Marcus, wat in Hawwaam se saal sal wees. Dit gaan dus interessant wees om te sien of Yeni eerste by die wenpaal sal aankom.