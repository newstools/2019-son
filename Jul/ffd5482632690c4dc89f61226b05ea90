MALCOLM Marx word allerweë as wêreldrugby se beste haker beskou, maar die All Blacks se Dane Coles lyk vasbeslote om dié mantel weer oor te neem. Coles was Saterdag briljant as een van die Hurri­canes se groot uitblinkers in die Superrugby-halfeindstryd teen die Crusaders in Christchurch. Hoewel die Hurricanes met 26-30 verloor het, het Coles die veld aan die brand gespeel. Hy het die Crusaders se ander All Black-haker, Codie­ Taylor, heeltemal oorskadu. Kortom, Coles is terug op sy allerbeste. Hy het ’n groot deel van dié seisoen se wedstryde misgeloop nadat hy in Maart ’n kuitbesering opgedoen het. Saterdag teen die Cru­saders het hy meedoënloos gedryf, vreesloos getackle en telkens soos ’n wafferse senter veld gewen met ’n aftrap na links en ’n aftrap na regs. Coles se manier van speel herinner aan ’n ander Springbok-haker – Schalk Brits. Hy het ook baie vaart en ’n bedrieglike systap. Vir Marx is dit nou ’n kwessie van uithaal en wys om as die nommer een in sy posisie gereken te word. Dié Leeu hardloop ook sterk en dis veral sy dryfwerk vanaf ’n losgemaal wat hom so gevaarlik maak. Só het hy al baie drieë in sy loopbaan gedruk. Fans van Marx kan hulle dus klaarmaak vir ’n stryd duisend teen Coles wanneer die Springbokke en die All Blacks mekaar op 27 Julie in die Westpac-stadion in Wellington in die Rugby Championship pak. Die haker wat in dié wedstryd die botoon voer, sal net tydelik die hef in die hand hê, want die Wêreldbeker in September in Japan gaan die eintlike maatstaf wees. Dáár gaan Coles en Marx teen die beste hakers in die wêreld te staan kom. Die speler wat in die World Cup die meeste regmerkies kry, sal dan daarop kan aanspraak maak dat hy die wêreld se beste haker is. Die vuurvreter Marx gaan beslis nie maklik bes gee nie.