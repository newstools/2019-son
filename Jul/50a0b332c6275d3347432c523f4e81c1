DIE polisie in die Wes-Kaap het 'n deurbraak gemaak in die ondersoek na trokkapings nadat 'n 21-jarige man gearresteer is. Die verdagte is verlede Donderdag in Kirstenhof afgetrek en gearresteer. Dit nadat 'n groep verdagtes met 'n wit Nissan, elke keer met verskillende vervalste nommerplate, sedert Maart verskeie afleweringstrokke gekaap het. Die verdagte het aan die polisie erken dat hy trokkapings in Kleinvlei (Maart), Darling (Junie) en motorkapings in Muizenberg en Wynberg (verlede maand) uitgevoer het. Hy het Maandag in die Wynberg-landdroshof verskyn en is ook van gewapende roof, wat verlede maand in Woodstock gepleeg is, aangekla. Die verdagte bly in aanhouding. Intussen het die polisie in Worcester 'n 31-jarige verdagte Maandag gearresteer nadat hy met 'n Rossi .38 Special met ammunisie in sy besit betrap is. Die polisie het op 'n wenk gereageer dat die persoon in die omgewing van River Flats in Worcester is. Hy verskyn Woensdag in die Worcester-landdroshof. **'n 61-jarige man verskyn Donderdag in die Athlone-landdroshof vir 'n moord wat 17 jaar gelede gepleeg is. Die man is positief deur sy vingerafdrukke ge√Ødentifiseer nadat hy die afgelope naweek in Gugulethu op 'n klag van aanranding met die doel om te beseer gearresteer is. Met sy hofverskyning Maandag is die klag van moord bygevoeg. Daar word beweer dat hy 'n slagoffer in Mei 2002 in die Lusaka-informele nedersetting in Nyanga aangerand en doodgesteek het. Hy verskyn Donderdag op 'n klag van moord in die Athlone-landdroshof.