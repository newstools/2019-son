DIE vleuel Shario Rosenkrantz is ná twee wedstryde in die Eerste Liga van die Curriebeker-reeks die voorste driedrukker. Dié boorling van Mosselbaai het Vrydag in die SWD-Arende se pragsege van 28-18 oor die Luiperds twee keer gaan afrond. Dit het sy totaal tot dusver in die reeks tot vier opgestoot. Rosenkrantz het ’n baie goeie wedstryd teen die Luiperds beleef. Hy het ook ’n hand in sy spanmaat Vuyo Mbotho (senter) se drie gehad. Die Arende het vyf drieë gedruk in die kragmeting wat op Outeniquapark in George beslis is. Die Bolandse vleuel Valentino Wellman is tweede op die ranglys met drie drieë. Die voorste puntemaker in die reeks is die Argentyn Martin Elias van die Jaguares XV. Hy staan op 30 punte, waarvan 18 van doelskoppe is. Gaping Rosenkrantz sê: “Dit is klein treetjies, maar dit sal my motiveer om harder te werk. “Ek het die wedstryd teen die Luiperds geniet. Vir my eerste drie het ek ’n gaping gesien en dit gevat. Ek sal sien hoe dinge vorentoe verloop.” Die Arende beklee die tweede plek op die punteleer met 8 punte. Die Jaguares is bo-aan met 10 punte.