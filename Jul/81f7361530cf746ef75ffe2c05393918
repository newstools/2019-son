DIE legendariese Suid-Afrikaanse jokkie Jeff Lloyd het Saterdag in Brisbane aan sy laaste byeenkoms deelgeneem. Hoewel hy nie ’n wenner gery het nie, was hy steeds uiters gewild onder die toeskouers. Lloyd (57) het aan sewe wedrenne deelgeneem. Die naaste wat hy aan ’n oorwinning gekom het, was ’n tweede plek op Auerbach in die Open Handicap. “Dit is maar racing,” het Lloyd gesê nadat hy in sy laaste wedren nie ’n plek op Granny Red Shoes uitgeloop het nie. Metropolitan-titel Lloyd neem afskeid met meer as 5 000 wenners in sy loopbaan, insluitende 94 in gr. 1-wedrenne. Hoewel daar nog twee weke van die seisoen oor is, het Lloyd reeds sy vierde Metropolitan-titel gewen vóór die byeenkoms Saterdag. Lloyd het ook 19 glanswedrenne in drie lande gewen. Die Brisbane-wedrenklub het hom ’n spesiale toekenning gebied terwyl jokkies ’n erewag gevorm het. Sy vrou, Nicola, sê haar man was altyd bereid om te leer en het hom nooit bo ander gestel nie. – Phumelela