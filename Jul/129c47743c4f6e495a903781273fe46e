TWEE vroue is in Ravensmead en Steenberg gearresteer op klagte van die besit van onwettige vuurwapens en ammunisie. Lede van Ravensmead se misdaadvoorkomingseenheid het die vuurwapens in die vroue se besit gekry toe hulle Maandagaand gereageer het op 'n tip-off. Lt. Kol. Andre Traut, 'n polisiewoordvoerder, sê hulle het 'n huis in Marion-singel deursoek en twee Z88-vuurwapens op twee vroue (28 en 43 jaar oud) gevind. Daar is verder 1 208 Mandrax-tablette en 'n klomp Tik op hulle gekry. In Lavender Hill is 'n 22-jarige vrou Maandagoggend met 'n vuurwapen en ammunisie in haar besit  gevind. Sy is deur die anti-gang unit in Chapelstraat aangekeer. Traut sê die verdagtes sal in die hof verskyn sodra hulle aangekla word 