SKOPPERS is met Sassa-kaarte en kontant op die spot uitgevang. Luzuko Qina, Sassa-woordvoerder in die Oos-Kaap, sê 17 ongeregistreerde geld­leners is onlangs in die Oos-Londen-area gearresteer. Sassa se eenheid wat met bedrog en nakoming gemoeid is en die Valke het saamgewerk om die skelms vas te trek. Daar is ook normale bankkaarte in die skoppers se besit gevind en die Sassa-kaarte het nie aan hulle behoort nie. “Die Valke het 159 kaarte en R85 800 kontant gekonfiskeer. Die meeste kaarte wat by ’n verdagte gekry is, is 39 en die grootste bedrag kontant wat by een verdagte gevind is, is R11 090. Met sy arrestasie was laasgenoemde besig om nog geld by ’n bank te trek,” sê Qina. Dis onwettig om jou maatskaplike toelaag oor te dra of af te gee aan iemand anders. “Sassa moedig alle begunstigdes van maatskaplike toelae aan om nie hulle kaarte te gebruik om lenings te kry nie, of om hulle kaarte af te gee as waarborg van betaling nie. “Sassa werk nou saam met wetstoepassers om onwettige hantering van betaal-kaarte en dokumente deur geldleners hok te slaan,” sê Qina voorts. Begunstigdes word aangeraai om hulle Sassa-kaarte te beskerm en in hulle besit te hou. Hulle moet onder geen omstandighede hulle PIN aan enigiemand bekend maak nie. In dieselfde asem is sowat 2 800 Sassa-rekeninge van verskillende banke en die Suid-Afrikaanse Poskantoor (Sapo) opgeskort. Volgens Paseka Letsatsi, Sassa se nasionale woordvoerder, is die meeste van die gevalle in die Oos-Kaap. Aangeraai “As ’n voorsorgmaatreël het Sassa die banke en Sapo aangesê om betalings na daardie rekeninge te staak. Dit is gedoen om bedrieglike aktiwiteite op die rekeninge te verhoed,” sê Letsatsi. Hy sê voorts enige onskuldige en geaffekteerde begunstigdes wie se betalings gestaak is, word aangeraai om ’n affidavit by ’n polisiestasie af te lê. Dié affidavit moet die bankbesonderhede van die rekeninghouer bevestig. Letsatsi verduidelik dat die begunstigde daarna hulle ID’s en voltooide affidavit, asook bewys van bankbesonder­hede, na Sassa bring. “Sassa wil die publiek graag verseker dat daar geen begunstigde is wat toelaaggeld waarop hulle geregtig is, nie sal ontvang nie – dit weens bedrog waaraan hulle nie deel het nie. “So gou as wat ’n beguns­tigde met ’n gestaakte betaling die saak aangemeld het, sal Sassa ’n terugbetaling fasiliteer nadat ’n ondersoek gedoen is,” sê Letsatsi. Sassa en sy bankvennote sal op high alert bly om seker te maak die toelae gaan na die regte persoon. Begunstigdes word aangemoedig om met die beamptes en die polisie saam te werk deur enige kriminele aktiwiteite oor maatskaplike toelae so gou moontlik aan te meld. Dit is sodat die bedrieërs­ gearresteer kan word.