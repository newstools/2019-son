DAAR gaan ’n tweede seisoen van The Bachelor SA wees! Ek weet nie regtig hoe ek oor dié nuus voel nie, want die eerste seisoen het ’n bitter smaak in my mond gelaat. Suid-Afrika se heel eerste bachelor, die sakeman en voormalige Shark-speler Lee Thompson, het mos tyd gehad om te speel. Hy het kamma sy sielsgenoot gesoek – net om die arme Gina Myers soos ’n warm patat te los. Die kameras het kwalik ophou draai, toe laat hy Gina verstaan hy is nie gereed vir ’n verhouding nie. Ek was shooketh, want hoekom het hy hom dan in die eerste plek beskikbaar gestel vir die maatsoek-program?! Sluitingstyd Wag, laat ek ophou neul. Ek het goeie nuus vir die dames wat tog ’n kans wil waag om Mzansi se tweede bachelor se voete onder hom uit te slaan. M-Net sê in ’n persverklaring enkellopende dames wat op die show wil wees, kan reeds aansoek doen. Die spertyd hiervoor is middernag op 20 Augustus. Vroue onder 21 mag nie inskryf nie en jy moes verkieslik nog nooit voor die kansel gestaan het nie, maar geskeide vroue word nie weggejaag nie. Kry jou aansoekvorm op mnet.tv. Lani Lombard, M-Net se hoof van publisiteit, sê hulle het nog nie die man van die oomblik gekies nie. Hulle is wel kliphard op soek na die perfekte kandidaat. Hulle beter reg soek; ons soek dié keer ’n fairy tale ending.