CHIPPA United slyp tans om Cape Town City môre ’n ding of twee in die Philippi-stadion te wys. Dis in sy laaste wedstryd voor die Premier-sokkerliga (PSL)-seisoen begin. Die Chilli Boys het al hulle voorseisoense wedstryde in Kaapstad gespeel. Die wedstryd teen City sal Chippa se vierde wees. Hy het reeds teen Steenberg FC, Cape Umoya FC en Ajax Cape Town gespeel. Die span se afrigter, Clinton Larsen, sê dit gaan nie oor uitslae nie. Larsen sê: “City­ is die sterkste teenstander van die vier. “Dié wedstryd gaan egter meer daaroor om die nuwe spelers te integreer en om die groep spelers fiks te hou. “Ons het ag nuwe spelers vir verskeie posisies gewerf, en ek moet sê dinge verloop glad.” Soos vir die vorige drie wedstryde, sal toeskouers ook nie toegelaat word om dit by te woon nie. Larsen verduidelik: “Ek beoordeel net die spelers se vertoning in dié wedstryde, daarom kry amper almal speelkans.” Die breier sê sy nuwe doelwagter, die voormalige Bloemfontein Celtic-speler Patrick Tignyemb (van Kameroen), beïndruk hom sover­. Nuwelinge Larsen sê: “In dié stadium beoordeel ons nog ’n paar jong spelers, maar ons het nie planne om enige spesifieke spelers te werf of te laat gaan nie.” Die Chilli Boys speel hulle eerste PSL-wedstryd volgende Saterdag tuis teen die nuweling in die liga, Stellenbosch FC.