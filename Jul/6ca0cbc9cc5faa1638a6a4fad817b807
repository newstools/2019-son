’N STER is gebore. Onthou die naam Herschel Jantjies. Die
 23-jarige skrum­skakel van die Stormers het Saterdag waarskynlik met die 
beste vertoning van ’n skrumskakel tot nog toe in ’n toetsbuiging vir 
Suid-Afrika vorendag gekom. Jantjies het twee briljante drieë 
gedruk om die Springbokke te help om die Wallabies met 35-17 op 
Ellispark in die eerste toets van die Rugby Championships in 
Johannesburg te klop. Dit was egter nie net Jantjies se twee drieë
 nie, maar sy flink diens en besonderse besluitneming agter die oond wat
 die buksie se debuut so indrukwekkend gemaak het. Jantjies is welverdiend as die speler van die wedstryd aangewys. Hy het agterna gesê: “Ek is sprakeloos. Ek is net gelukkig vir die geleentheid wat ek gekry het. “Ek dink nooit daarvan om drieë te druk nie. Gelukkig is ek somtyds net op die regte plek op die regte tyd.” Eben Etzebeth, die Bok-kaptein, het sy span se vertoning as “ongelooflik” beskryf. “Ons
 wou net ons struktuur behou en met fisieke inklimspel vorendag kom. Dis
 great om nuwe manne in die span te hê. Die spankultuur is goed en dit 
het sake net vir hulle baie gemaklik gemaak om in te skakel.”’ Rassie Erasmus, die Bok-breier, was uiteraard in sy noppies, maar hy glo sy span kan nog baie verbeter. “Obviously
 was daar baie manne wat vir ’n ruk nie gespeel het nie en ek was ’n 
bietjie bekommerd dat hulle verroes sou wees. Die performance was nie 
perfek nie en daar is baie goed om aan te werk.’ Erasmus het 
toegegee met die meeste van sy sogenaamde eerstekeusespelers wat reeds 
in Nieu-Seeland is, gaan dit moeilik wees om nou die span te kies wat 
volgende week teen die All Blacks in Wellington te staan kom. “Dit
 gaan nie maklik wees nie, maar dis ’n nice job. Dit is nog baby steps, 
maar dis ’n tree in die regte rigting,” het hy bygevoeg. Die Bokke se verdediging was nie so goed in die eerste helfte nie. Die
 Wallabies het talle geleenthede verbrou om punte aan te teken. As hulle
 daardie kanse in punte omskep het, kon die uitslag van die game dalk 
anders gewees het. Poemas Die bonuspunt-sege met 
Rassie se sogenaamde B-span plaas die Bokke in ’n baie gunstige posisie.
 Dit behoort die Bokke baie selfvertroue te gee. Benewens 
Jantjies, het Cobus Reinach, sy plaasvervanger, ook goed vertoon. 
Spelers soos Warrick Gelant, Frans Steyn, Francois Louw, Rynhardt 
Elstadt, Schalk Brits het ook gewys waartoe hulle in staat is. Die All Blacks was gisteraand teen die Poemas in Argentinië in Buenos Aires in aksie. Hulle moet dus terugreis Nieu-Seeland toe. Die Bokke wat vroeër dié week vertrek het, behoort uitgerus te wees teen die tyd dat die All Blacks in hulle eie land opdaag. SUID-AFRIKA – drieë: Herschel Jantjies (2), Lood de Jager, S’bu Nkosi, Cobus Reinach, doelskoppe: Elton Jantjies (5). AUSTRALIË – drieë: Dane Haylett-Petty, Bernard Foley, doelskoppe: Foley (2), strafdoel: Foley.