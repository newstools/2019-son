STUART Baxter, die breier van Bafana Bafana, glo sy span is nog één game weg van hulle beste spel. Die nasie is egter nie so oortuig daarvan nie. En soos die noodlot dit wil hê, is daar vandag geen wegkruipplek vir Baxter-hulle nie. Hulle moet nóú hulle beste spel lewer om vir die uitspeelrondes van die Afrikanasiebeker-toernooi (Afcon) in Egipte te kwalifiseer. Bafana Bafana kom vandag 17:50 in die Al-Salam Stadion in Kaïro teen Marokko te staan. Dis die derde keer in ’n week dat Suid-Afrika speel. En dis ook weer ’n kwessie daarvan dat hy móét wen of ’n gelykop uitslag moet behaal. Dís om die ronde van die laaste 16 spanne te haal. Marokko het reeds gekwalifiseer ná seges oor Namibië en die Ivoorkus. Bafana het ’n nederlaag teen die Ivoorkus opgevolg met ’n sege oor Namibië, maar hulle was allermins oortuigend. Baxter het op ’n mediakonferensie gesê: “Ons nader die punt waar ons met meer speeltyd en gunstige uitslae ons spelpeil-doelwitte bereik.” Hy het bygevoeg hy hoop sy span bereik dit vandag. Wat beserings betref, het die Brit darem so ’n bietjie goeie nuus. Baxter sê: “Dean (Furman) het Saterdag saam met ons geoefen en hy lyk goed, en Thami (Mkhize) se harsingskudding is nie te ernstig nie. “Ons weet Marokko is ’n baie sterk span. Hy het ’n goeie vertoning teen die Ivoorkus gelewer. “Daar is baie ervare spelers in die span, maar ons glo ons vind nou ons ritme en dat ons ’n goeie vertoning kan lewer. “Die spelers is vol selfvertroue en ons voorbereiding verloop goed.”