DIE mees bekroonde speler in Suid-Afrikaanse klubsokker, Daine Klate, het wel sy boots opgehang, maar gaan nou die fluitjie om sy nek hang by Chippa United. Klate, gebore in Port Elizabeth, het gister aangekondig sy speeldae is verby, maar Chippa United se breier, Clinton Larsen, het bevestig Klate (34) sal nou langs hom staan. “Klate het eintlik die perfekte tyd gekies om uit te tree, want hy het reeds sy afrigter badges begin doen. Hy gaan onmiddellik begin om Chippa se MultiChoice Diski-span af te rig,” het Larsen bevestig. Ná 16 seisoene en ses PSL-titels by drie klubs agter sy naam, meen Larsen jong spelers sal baie by Klate leer. “Klate gaan ’n groot inspirasie wees vir die jeug by die klub. Daarom dink ek dis wonderlik dat hy begin afrig by ons Diski-span.” Larsen sê hy het ook reeds met die voorsitter gepraat oor die moontlikheid dat Klate­ as sy tweede hulpafrigter sal dien wanneer die Diski- en senior-span se wedstryde nie clash nie. “In dié stadium sal Klate eers as tweede hulpafrigter dien. “Maar niks gaan hom stop om ook eendag langs my op die kantlyn te staan en dan ook eendag selfs oor te neem nie. “Sy ervaring in die sport is ’n groot voordeel vir die klub en Suid-Afrika.” Klate het die PSL-titel drie keer as ’n speler van SuperSport United, twee keer saam met Orlando Pirates en een keer met Wits gewen. Selfs die voorsitter van Orlando Pirates, Irvin Khoza, het gister ’n beroep op Klate gedoen om in sokker te bly. Veld “Die PSL sal hom selfs help om seker te maak hy kry sy CAF (Konfederasie van Afrika-sokker) licence sodat hy kan afrig of by sokker-administrasie kan inbeweeg. “Ons sokker het spelers soos Klate nodig, wat al die vaardighede op die veld gehad het en van die veld af kan help met die ontwikkeling van ons sport.” 