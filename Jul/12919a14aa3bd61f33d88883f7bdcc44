OTTIS Gibson se beheptheid met snelboulwerk sal hom waarskynlik sy pos as die afrigter van Suid-Afrika se krieketspan kos. Krieket Suid-Afrika (KSA) sal eers ná die Wêreldbeker-toernooi in Engeland ’n besluit oor Gibson se posisie neem. Die 50-jarige Barbadaan is aangestel met die doel om die Proteas die Wêreldbeker te help wen. Die Proteas het egter hulle swakste Wêreldbeker-toernooi nog beleef. Gibson het sy wenplanne rondom die Proteas se snelboulers gebou. Wanneer hulle nie op hulle beste was nie, was daar nie ander planne om op terug te val nie. Sy voorkeur aan die snelboulers het dikwels tot swak spankeuses gelei. Die sta­diger naatboulers en draaiers moes terugstaan in toestande wat vir hulle boulwerk geskikter was. Gibson het die speeltoestande dikwels verkeerd opgesom – tot die Proteas se nadeel. Dit was ’n aangename verrassing toe die naatbouler Dwaine Pretorius Vrydag in Durham in die plek van die snelbouler Lungi Ngidi teen Sri Lanka ingespan is. Die stadiger blad het Pretorius se boulwerk baie beter gekomplementeer. In net sy tweede bekerwedstryd is hy as speler van die wedstryd aangewys. Die Proteas het met nege paaltjies gewen. Boonop het Gibson en die kolf-afrigter, Dale Benkenstein,die Proteas se kolfwerk behoorlik opgefoeter. Hulle het die span verwar met ’n nuwe, aanvallender kolfbenadering. Die Proteas speel Saterdag hulle laaste beker­wedstryd teen Australië.