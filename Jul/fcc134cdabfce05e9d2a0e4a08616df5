DIE verpleegster van die Tygerberg Hospitaal wat ’n vrou honde-ontlasting laat eet het, word deur strafregtelike klagte in die gesig gestaar. Sy is aangekla van aanranding met die doel om ernstig te beseer, intimidasie en crimen injuria. Volgens kapt. FC Van Wyk, ’n polisiewoordvoerder, is niemand nog ge­arresteer nie en gaan die ondersoek voort. Dis nadat ’n 27-jarige vrou van Elsies­rivier gedwing is om hondestront te eet. Die Tygerberg Hospitaal ondersoek ook die voorval. Die verpleegster se kop kan rol as sy skuldig bevind word. Volgens Laticia Pienaar, woordvoerder van die Tygerberg Hospitaal, is hulle bewus van die voorval. Pienaar sê: “Ons is besig met ’n interne ondersoek. “Sodra dit afgehandel is en ons al die feite het, sal bepaal word of daar teen die verpleegster opgetree sal word.” Die verpleegster het die vrou, wat na bewering saam met haar man jol, onder valse voorwendsels na haar huis gelok. Die voorval het Vrydag in Elsiesrivier gebeur. Die vrou is herhaaldelik aangerand. Sy is toe gedwing om die hond se stront te eet, terwyl die verpleegster haar vieslik uitskel. In die video wat op die sosiale media die rondte doen, is die vrou ook gedwing om na bewering aborsiepille te drink. Daar is ook bloed van die vrou getrek. Verneder Chris Nissen, kommissaris van die SA Menseregtekommissie in die Wes-Kaap, het ook sy ongelukkigheid oor die voorval uitgespreek. Nissan sê: “Die vrou se menswaardigheid is aangetas en sy is erg verneder. “Ons sal die voorval ondersoek as die vrou ’n klag kom lê.” Imraahn Mukaddam van die Elsiesrivier-polisiëringsforum sê: “Dit was totaal onmenslik, veral vir iemand wat in die gesondheidsbedryf is. “Ons moet waak daarteen om die gereg in eie hande te neem, want wetteloosheid kan nie geduld word nie.” Charles Esau, ’n raadslid van Elsiesrivier, het sy misnoeë met die vieslike daad uitgespreek.