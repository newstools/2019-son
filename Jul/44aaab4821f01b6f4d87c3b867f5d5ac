'N HOËRSKOOL in Somerset-Wes het besluit om 'n konsert te kanselleer waarin die omstrede Afrikaanse sanger Steve Hofmeyr en sy seun Armand sou wees. Dit kom ná die Hoërskool Hottentots-Holland talle klagtes en dreigemente van 'n protesoptog ontvang het toe die konsert aangekondig is. Die skool sê in 'n verklaring van sy beheerliggaam daar was talle telefoniese klagte sowel as ongewenste en nadelige aandag en uitsprake van die publiek op sosiale media "wat ons goeie naam in oneer gebring het". "Ons skool streef daarna om 'n opvoedkundige instelling van uitnemendheid te wees, waar leerders van alle rasse, geloofsbelydenisse, kulture en godsdienste veilig voel om te leer," lui die verklaring. "Dit het onder ons aandag gekom dat die bespreking van ons skoolsaal vir 'n konsert is wat Steve Hofmeyer insluit. Hofmeyr het hom die afgelope tyd, reg of verkeerd, as 'n polariserende figuur in die Suid-Afrikaanse konteks gevestig." Die beheerliggaam het 'n noodvergadering geroep en besluit om die huurooreenkoms met die promotor van die konsert te kanselleer. Andries Vosloo, die promotor, het sy kommer uitgespreek oor die finansiële implikasies wat dit gaan inhou om die show te kanselleer. "Daar is kontrakte betrokke met die skool, met Computicket en die kunstenaars. Wie gaan die kostes dek?," wou Vosloo weet. Die Wes-Kaapse departement van onderwys sê die skool het nie geweet Hofmeyr gaan by die konsert optree nie. - The Citizen 