NGOAKO Ramatlhodi, die voormalige minister van minerale hulpbronne, daag die voormalige president Jacob Zuma uit om bewyse te verskaf dat hy ooit 'n spioen vir die apartheidsregering was. Zuma, wat vir die eerste keer voor die Kommissie van Ondersoek na staatskaping verskyn, het Maandag gesê Ramatlhodi is 'n spioen wat in Lesotho gewerf is. Ramatlhodi het aan News24 ontken dat hy ooit 'n spioen was en sê hy is gereed om 'n lie detector test te doen en sal Zuma uitdaag om dieselfde te doen. "Hy moet dit bewys. As hy dit beweer, moet hy dit kan bewys. Ek was nog nooit 'n spioen nie. Ek wil nie hieroor in die media praat nie," sê hy. Ramatlhodi sê Zuma was kwaad vir hom omdat hy die waarheid gepraat het. Hy sê as hy 'n spioen was, was Zuma dan ook een. Ondanks Zuma se bewerings, het hy Ramatlhodi drie keer in die verlede in sy kabinet aangestel. As adjunkminister van korrektiewe dienste van November 2010 tot Mei 2014, as minister van minerale hulpbronne van Mei 2014 tot September 2015 en minister van openbare dienste en administrasie van September 2015 tot Maart 2017. Ramatlhodi is deur Mosebenzi Zwane as minister van minerale hulpbronne vervang. Hy het aan die kommissie gesê sy bevordering na minister van openbare dienste en administrasie was 'n straf en 'n manier om 'n boodskap uit te stuur. - News24 