DIE hoof van Egipte se sokkervereniging, Hany Abu Reida, het die span se afrigter, Javier Aguirre, in die pad gesteek en toe sommer self bedank ná die gasheer se skoknederlaag Saterdag teen Bafana Bafana. Die PSL se Speler van die Jaar, Thembinkosi Lorch, het die wedstryd se enigste doel in die 85ste minuut aangeteken om die Pharaos uit die toernooi te skop. Hany Abu Reida het voor sy bedanking die raad van Egipte se sokkervereniging ook gevra om te bedank. "Die besluit kom as 'n morele verantwoordelikheid hoewel die sokkervereniging nie sy pligte afgeskeep het teenoor die nasionale span nie en finansiële en morele ondersteuning gebied het," het Abu Reida gese. Hy het bygevoeg dat die Pharaohs se tegniese span gefire is omdat hulle die ondersteuners van Afrika se suksesvolste span in die steek gelaat het. - Al Jazeera