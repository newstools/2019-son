‘EK WIL net gehoorsaam wees aan die Here.”Só sê die musikant Keagon Kock van Humansdorp in die Oos-Kaap aan die vooraand van ’n reeks gospelkonserte wat volgende naweek plaasvind. Kock, wat ook die shows reël, sê hy is baie opgewonde, want hulle gaan die naam van die Here loof en prys deur gospelmusiek. Hy sê: “Ek voer net uit wat die Here vra, want die jeug van vandag is verlore sonder Hom. Daar is hoop in Christus. “Ek was ’n ruk in Kaapstad waar gospelkunstenaars my geïnspireer het. Nou kom ploeg ek terug in my gemeenskap in die Oos-Kaap. “Die Here het met my gepraat en my uit my comfort zone kom ruk. Daarom wil ek ’n verskil in die gemeenskap maak.” “Past. Craig Pienaar van die gospelgroep Divine Purpose het in ons kerk in Humansdorp kom preek. “Ek was so aangeraak en besluit toe om die naweek-uitreiking te organiseer.” Kock sê gospelmusiek raak ’n mens se siel diep en dit het sy lewe verander. Die gospelsanger Elsimio “Dimmy” Smit van Uitenhage gaan ook optree. Hy is baie opgewonde oor die toer. “Dis vir my belangrik dat siele gered word, want dit is waaroor dit vir my gaan in die musiekbediening.” Die Celebrate Gospel: I am Free-konserttoer begin Vrydag 19 Julie in Hankey. Saterdag is die show by die New Season Ministry in Bethelsdorp. Die toer sluit Sondag 21 Julie by die Humansdorp Sekondêre Skool af.