DIE eerste Cape Town Premier Futsal-liga is nóg ’n bewys van die groei wat die sport die laaste paar jaar in die Moederstad toon. Die liga is laas Woensdag by die College of Cape Town in Crawford geloods. Dit was toe duidelik dat die besluitnemers groot planne het om die sport inklusief en bereikbaar te maak vir almal – op provinsiale vlak sowel as nasionaal. Ses spanne sal vir die volgende 10 weke sake uitspook vir spogregte as die eerste wenner van die toernooi. Allie Logday, die Futsal-vereniging se kompetisie-organiseerder en tesourier, reken die liga gee aspirant­spelers nou ’n platform om hulle talente af te show. “Ons is baie opgewonde, want dis die eerste amptelike liga vir die Kaap,” het Logday gister gesê. “Nie almal gaan dit in die nasionale liga maak nie, maar dit skep steeds ’n platform vir spelers waar hulle wel gespot kan word vir ’n nasionale kamp,” het hy afgesluit. Intussen het Faried Davids van die Mustang-klub gesê: “Dis verblydend dat daar uiteindelik ’n Futsal-liga in die Kaap is. “Ons het só baie talent. Die spelers verdien net ’n kans.” Die liga skop vandag af met die eerste ronde in die Proteaville-sentrum in Bellville.