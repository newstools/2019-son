DIS reeds ’n maand sedert die MyCiTi-kontrak vir die N2 Express-roete verval het en pendelaars sit nog sonder antwoorde. Daar is geen oplossing in sig nie nadat ’n kontrak met die vennote op die besige roete tussen die Stad en Mitchells Plain en Khayelitsha verval het. Dit veroorsaak dat derduisende pendelaars nou gedwing word om alternatiewe vervoer te gebruik. Die druk op Kaapse paaie het selfs in die winterskoolvakansie ernstig toegeneem. Gewoonlik ervaar motoriste minder verkeersdruk gedurende skoolvakansies. Felicity Purchase, die Stad Kaapstad se mayco-lid vir vervoer, het gister aan Son vertel hulle is steeds besig met onderhandelings. Volgens Purchase probeer sy nog clarity kry oor die hele sage omdat een van die partye glo nie na die onderhandelingstafel toe kom nie. Sy het ook bevestig hulle was veronderstel om verlede week ’n vergadering te hou, maar dit het toe nie gebeur nie. “Mense sal dink onderhandelings vir ’n kontrak sal nie moeilik wees nie, maar dit vat baie werk. “Daar is ’n wettige proses wat gevolg moet word.” Volgens Purchase is alternatiewe vervoer ingestel, maar die ware probleem is congestion. “Dis ’n ongerief,” het sy bygevoeg.