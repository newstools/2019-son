ALBERT Fritz, Wes-Kaapse minister van maatskaplike ontwikkeling, sê hy sien uit na die deursigtige aanstelling van 'n nuwe provinsiale kommissaris wat sal fokus op die onlangse styging in bendegeweld. Dit kom ná gerugte die afgelope week dat lt. genl. Khombinkosi Jula sy pos in die Wes-Kaap moet ontruim om in KwaZulu-Natal verplaas te word. Fritz sê in 'n verklaring hy neem kennis van Jula se moontlike verplasing en sien uit na die aanstelling van 'n provinsiale kommissaris in die Wes-Kaap wat interne politiek sal vermy en sal fokus op die kriminaliteit in die provinsie. "Dit is uiters belangrik vir ‘n provinsiale kommissaris om die hoogste integriteit te hê en afstand te neem van dinge wat Suid-Afrika se polisiediens benadeel," sê Fritz. Genl. Khehla Sitole, die nasionale polisiekommissaris, het Dinsdag gesê die gerugte rondom Jula is kwaadwillig en misleidend. Sitole sê hy het wel met Jula gepraat oor 'n moontlike skuif na KZN. "Die pos van provinsiale kommissaris in KZN is vakant en hy kom oorspronklik van daar. Hy sal die polisie in die provinsie ervaring bied," sê Sitole. Sitolê sê die konsultasieproses is egter nog nie afgehandel nie. Dus bly Jula aan in sy pos.    