DIE veelbesproke ontplooiing van die weermag op die Kaapse Vlakte dra volgens Alan Winde­ goeie vrugte. Die Wes-Kaapse premier sê die afgelope naweek is 25 moorde in die metro aangemeld. Dit is way minder as die vorige naweek se 43 en die een voor dit se verskriklike slagting van 55. Winde sê: “Die 25 moorde is steeds te veel. Maar ons is bly om te sien die teenwoordigheid van die army het ’n impak op ons gemeenskappe. “Inwoners is moeg vir crime en om in vrees te lewe. “Ons doen ’n beroep op die polisie om hierdie periode van stabiliteit ten volle te benut om die culprits vas te trek.” Albert Fritz, Wes-Kaapse minister van gemeenskaps­veiligheid, was lid van die regerende DA se afvaardiging wat gistermiddag in Bonteheuwel ’n parade van die metropolisie bygewoon het. Fritz verwelkom die af­name in die moordsyfer. “Dis steeds nie goed genoeg nie,” beklemtoon hy. “In enige ander land sal dit ’n krisis wees, maar ek is bly daar is ’n daling.” Rdl. Angus McKenzie sê 44 moorde is al in Bontas gepleeg sedert die begin van die jaar. Hy sê egter dié bendegeteisterde gebied is sedert 2 Julie stil. McKenzie dink dis omdat die Stad Kaapstad se eenheid vir stabilisering aan die begin van die maand ontplooi is. Volgens hom is alle ekstra hulp – soos die army en die Stad se metropolisie en law enforcement – nodig weens die cops se min mannekrag. McKenzie sê: “Daar woon 85 000 mense in Bonteheuwel. “Net vier polisiemanne van die polisiestasie in Bishop Lavis werk in Bonteheuwel. “Dis logies dat hierdie hulpbronne nooit alleen die euwel van bendes in ons area effektief kan fight nie.” Volgens hom moet baie nog gedoen word om die omstandighede in die gemeenskap te verbeter. McKenzie sê sowat 1 000 werkgeleenthede is wel die afgelope drie jaar geskep. Die DA-leier, Mmusi Maimane, sê die oorlog teen misdaad is ’n reusetaak. Hy meen die SAPD moet onder die onderskeie provinsies se toesig geplaas word om polisiëring te verbeter. Dis tans onder nasionale beheer. Maimane sê: “Ons is besig om die oorlog teen misdaad te verloor.” Robbie Roberts, direkteur van law enforcement en metropolisie, sê die stabiliseringseenheid het sedert 2 Julie 43 mense in Bonteheuwel gearresteer. Ag CCTV-kameras in die area word ook gebruik om crime te fight, sê hy. 