DIE Boland Kavaliers het Vrydagaand op Outeniquapark in George met die SWD Arende gemors. Die Bolanders het met 32 -3 in die Eersteliga-wedstryd in die Curriebeker-reeks geseëvier. Dit is die span van Randall Modiba (afrigter) se tweede sege in vanjaar se veldtog. Dit is ’n teleurstellende uitslag vir die Arende. Dit is ook hul eerste nederlaag in die reeks. Die Bolanders was rustyd met 15-0 voor. Die regtervleuel Warren Williams het twee van sy span se vier drieë gedruk terwyl die losvoorspeler Kenan Cronje en die senter Michaine Fick ook elk ’n drie bygedra het. Die besoekers se losskakel Garrick Mattheus het met drie doelskoppe geslaag terwyl hy ook twee strafskoppe oorgeklits het. Die Arende se enigste punte het van Divan Nel gekom toe hy 'n strafskop laat in die tweede helfte verdoel het.