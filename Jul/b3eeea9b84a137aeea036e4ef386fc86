DIE Proteas se Simon Harmer en Keshav Maharaj is besig om Engeland aan die brand te boul. Dié twee draaiers skitter in graafskapkrieket – Harmer vir Essex en Maharaj vir Yorkshire. In die eersterangse wedstryde wat vroeër dié week geëindig het, was Harmer en Maharaj uitmuntend. Harmer het ag paaltjies in die wedstryd teen Warwickshire in Chelmsford laat spat. Hy is weens sy Kolpak­status nie meer vir Suid-Afrika beskikbaar nie, maar wys in Engeland hy is steeds van internasionale gehalte. Harmer het laas seisoen die meeste meerdaagse paaltjies in graafskapkrieket ingeoes. Hierdie seisoen gee hy weer die pas aan met 65 paaltjies ná 10 wedstryde. Uitblink Maharaj is wel steeds ’n Protea en het in die sege met 73 lopies oor Somerset vir die vyfde keer in sy loopbaan 10 paaltjies in ’n wedstryd ingeoes. Hy het op Headingley in Leeds 7/52 geneem en dit in die tweede beurt met 3/75 opgevolg. Harmer is nie die enigste voormalige Protea-bouler wat in Engeland uitblink, maar nie meer vir Suid-Afrika beskikbaar is nie. Die naatboulers Morné Morkel, Kyle Abbott asook Duanne Olivier laat almal die kolwers rondspring. Olivier speel saam met Maharaj vir Yorkshire. Hy het Maharaj in die eerste beurt teen Somerset met twee paaltjies ondersteun. Morkel spog met 45 paaltjies in nege wedstryde en Abbott met 37 slagoffers in 10 wedstryde. Die toetskolwers Dean Elgar en Temba Bavuma speel ook nou in Engeland. In die komende T20 Blast in Engeland sal daar ook heelparty Proteas in aksie wees.