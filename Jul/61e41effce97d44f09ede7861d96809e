SES mans, waaronder 'n polisiekonstabel, is in Johannesburg gearresteer vir die beplanning van 'n transito-rooftog. Brig. Vishnu Naidoo, nasionale polisiewoordvoerder, sê die polisie het Dinsdag inligting daaroor ontvang. Die polisie het die inligting opgevolg en 'n wit Toyota Hilux-bakkie en Ford Ranger langs 'n petrolstasie sien staan. Die verdagtes het toe op die polisie losgebrand, maar die polisie kon dit steeds regkry om hulle te arresteer. Daar is toe uitgevind dat die Ford aan 'n konstabel van die Silverton-speurdienste behoort. Drie ander mans is saam met die konstabel in die Ford gevind terwyl die ander drie in die gekaapte Hilux was. Die polisie sê twee vuurwapens, plofstof en ander toerusting, wat moontlik in die rooftog gebruik sou word, is op beslag gelê. Die verdagtes is aangekla van sameswering om 'n misdaad te pleeg, die besit van onwettige vuurwapens en ammunisie, die besit van plofstof asook van motordiefstal. - News24