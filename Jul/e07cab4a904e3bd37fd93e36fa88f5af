KAIZER Chiefs en Orlando Pirates word jaarliks toegelaat om die kalklig voor die begin van die Premierliga te steel. En niks is meer irriterend in Suid-Afrikaanse sokker nie. Dié wedstryd is duidelik net ’n manier om ekstra geld in die spanne se koffers te laat invloei. Dit word as ’n liefdadigheidswedstryd aan die publiek­ verkoop, maar dis nou maar wors dat dié twee spann heelwat daaruit baat. En dis nie asof Chiefs of Pirates die wêreld tans aan die brand speel nie ... Dis onregverdig teenoor die ander PSL-spanne dat dié twee altyd die kalklig moet steel. Dis eintlik een van die groot redes waarom Suid-Afrikaanse sokker so swak is en nie kan vorder nie. Mense vergeet dis eintlik spanne soos Mamelodi Sundowns, Wits, SuperSport United en Cape Town City wat deesdae dinge op die veld doen. ’n Mens kan nie stry dat die twee spanne van Soweto die meeste toeskouers lok nie, maar dis dalk net oor die ander spanne nooit werklik die geleentheid gebied word om hulle te vestig nie. En wat Bafana Bafana betref, is dié twee spanne se spelers ook altyd oorverteenwoordig. Dis tyd dat die ander klubs in die PSL hulle stem begin dik maak en nie toelaat dat Irvin Khoza en Kaizer Motaung sake so oorheers nie. Soos veral Chiefs deesdae vaar, sal hulle waarskynlik nooit die kans kry om die seisoen te open as daar nie op hulle ondersteuners se nommers gedruk word nie. Die owerhede van Suid-Afrikaanse sokker moet begin om groter te dink. Hulle moet hulle PSL-produk beter bemark en nie net sekere klubs bevoordeel nie. Hulle sal gou leer dat sokker in die geheel sterker sal word as die aandag meer versprei word en meer klubs toegelaat word om te ontwikkel. Sterker klubspanne beteken ’n sterker nasionale span. Maar totdat die Chiefs-en-Pirates-is-bo-mentaliteit in SA sokker uitgeroei word, sal daar maar altyd probleme in die PSL wees. Dis natuurlik die nasionale span wat op die ou end die meeste suffer.