'N JONG regstudent van Kuilsrivier is gekies om vir 'n semester aan die Universiteit van Leiden in Nederland te gaan studeer. Tarryn Abrahams (23) gaan as deel van die Mandela-studiebeursfonds vir Suid-Afrikaanse studente aan dié universiteit studeer. Die Universiteit van Leiden het oudpres. Nelson Mandela in 1999 met 'n eredoktorsgraad vereer waarna die studiebeursfonds in 2012 begin is. Abrahams het besluit om aansoek te doen ná sy 'n e-pos van die Universiteit van Weskaapland se kantoor vir internasionale betekkinge ontvang het. Abrahams, wat besig is met haar meestersgraad by UWK, sê op die universiteit se webwerf Mandela het almal aangemoedig om hul drome te volg. "Hy het in 'n moeilike era grootgeword en steeds deurgedruk," sê Abrahams. Abrahams is nou vasbeslote om haar merk te maak en kyk na Mandela vir inspirasie. Hilda Wilson, bestuurder van internasionale betrekkinge by UWK, sê Abrahams is ‘n goeie ambassadeur en dat sy ander sal aanmoedig om haar te volg.