DIE job van die nuwe wetstoepassers wat gister in Bonteheuwel ontplooi is, is uitgeknip vir hulle. Dis nadat ’n ag maande oue babatjie Saterdagmiddag verkrag is. Die skokkende voorval het plaasgevind nadat die ma haar in die sorg van die ouma gelaat het. Die baba het vreeslik gehuil toe die ma terugkeer. Sy het gedog dis omdat die kind se kimbie vuil is, maar toe sy die kimbie uittrek, sien sy die kind se vagina is vol bloed en geswel. Bespiegel Dis nog onduidelik of die ouma in die huis was gedurende die voorval. Daar word bespiegel dat die verkragter ’n manlike lid van die huishouding is. Raadslid Angus McKenzie sê dis uiters skokkend dat ’n onskuldige babatjie so iets oorgekom het. McKenzie sê: “Die gemeenskap het dan nou re­spek vir homself verloor. “Dié wrede daad behoort die gemeenskap van Bonteheuwel te dryf daartoe om saam te staan teen die euwels wat hulle uitmekaar skeur. “Ons gaan maatskaplike werkers beskikbaar stel om die familie te ondersteun. “Ons sal seker maak die skuldige word gevang en hy word nie op borgtog vrygelaat nie.” Die babatjie is Maandag uit die Rooi Kruis Kinderhospitaal ontslaan en intussen in die sorg van die ander ouma geplaas. Kapt. FC van Wyk, ’n polisiewoordvoerder, sê speurders ondersoek reeds ’n saak van verkragting en hulle volg leidrade op. Van Wyk sê egter geen verdagte is nog in hegtenis geneem nie. Die Wes-Kaapse minister van maatskaplike ontwikkeling, Sharna Fernandez vra dat gemeenskappe weerlose kinders teen mishandeling moet beskerm. Fernandez het bygevoeg: “Die beskerming van kinders vereis die poging van ’n hele gemeenskap. “Dis omdat kinderbeskerming almal se verantwoordelikheid is.” Aangesien die gemeenskap so toegegooi is onder probleme, is 100 nuwe wetstoepassers in die gebied ontplooi. Dit is egter ’n baie moeilike taak wat nou vir hulle almal voorlê. Dis nie net die aanhoudende gevegte onder bendelede wat hulle sal moet bestry nie, maar hulle sal ook te doen kry met skokkende misdrywe soos dié teen die baba. McKenzie sê die nuwe wetstoepassers sal ook gemeenskapswerk moet doen om die strate van Bonteheuwel veilig te hou. Beste Die Stad Kaapstad se direkteur van wetstoepassing, Robbie Roberts, het aan die lede gesê: “Julle moet uitgaan en ’n verskil in die gemeenskap maak. “Julle is lede van die beste wetstoepassingseenheid in die land.” Die Stad se mayco-lid vir veiligheid en sekuriteit, JP Smith, sê die lede sal in skofte in Bonteheuwel en omliggende gebiede werk. Skietvoorvalle tussen bendelede in Bonteheuwel het sedert die begin van die jaar reeds 44 slagoffers geëis. 