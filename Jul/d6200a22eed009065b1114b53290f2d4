AL HET die polisie die bendelid gevang wat hulle seun na bewering vermoor het, sal dit hom nooit terugbring nie. Curtly Bruinders (27) van Gelvandale het sy laaste asem in Avalonsingel uitgeblaas nadat daar, volgens inwoners, minstens ag keer op hom geskiet is. Sy moord het inwoners van die Baaise noordelike gebiede geskok. Rigting “Daar word beweer dat Bruinders en drie vriende Sondag omstreeks 21:00 gestaan het in ’n gang langs ’n boundary wall in Avalonsingel,” sê kol. Priscilla Naidu, ’n polisiewoordvoerder. “Twee onbekende mans het van Van Duurenstraat in hulle rigting geloop. “Toe hulle halfpad by die gang op is, het een van hulle op die groep geskiet. “Bruinders het koeëlwonde in die maag en bors opgedoen en is op die toneel dood.” Curtly se drie vriende het sonder enige wonde weggekom. Cherolyne (49), Curtly se ma, wat naby die moord­toneel woon, sê sy het verskeie skote gehoor. “My seun en ’n vriend het ’n Twizza-koeldrank gaan koop en ek was agter (die huis) toe ek die skote hoor,” sê ’n geskokte Cherolyne. “Toe ek buitentoe hardloop, het ander boytjies vir my gesê Curtly lê in die pad.” Toe sy op die toneel kom, het haar oudste seun nog gelewe. “Dit het gelyk of hy in die maag, boarms en rug geskiet is,” verduidelik Cherolyne verder. “Ek het met hom gepraat en gesê hy moet stillê, maar hy het net heeltyd gesê ‘Ma, dis seer’. Iemand het my daar weggevat.” Cherolyne het intussen ’n warm baadjie gaan haal, maar op pad terug het inwoners haar ingelig Curtly is reeds weg. Curtly se ouers sê hy was nie ’n gangster nie. Hulle sê Curtly sal onthou word as ’n hulpvaardige persoon wat altyd oumense gehelp het deur hulle gro­cery bags in die huis te dra. “Hy was ’n baie stil kind, grapperig en het grootmense gerespekteer. As ek hom geskel het, het hy nooit kwaad geraak nie,” sê Cherolyne. Afreken “Hy aard na sy pa. Hy was ’n liefdevolle outjie wat altyd jokes gemaak het. Hy het altyd ’n stryery probeer keer,” sê Christopher (53), Curtly se pa. Oor die arrestasie sê hy: “Die Vader sal met hom moet afreken.” Binne ure ná die voorval het die anti-bende-eenheid en die provinsiale georganiseerde misdaadondersoekeenheid (bende-ondersoeke) ’n bendelid gearresteer. “Gister 01:00 is ’n 23-jarige verdagte gearresteer by ’n huis in Zimdahlstraat in Gelvandale,” sê Naidu. “Hy word aangehou op aanklag van moord en sal binnekort in die hof verskyn.” Die verdagte het na be­wering onlangs uit die tronk gekom.