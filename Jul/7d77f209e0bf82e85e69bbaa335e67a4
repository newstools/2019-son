DIE ding gaan ruk met die boy van die Bo-Kaap Mujahid George wat deel is van die line-up by Tevin Campbell se show. Só vertel die sanger wat sy fans vermaak met musiek uit die boonste rakke. Met sy sprankelende persoonlikheid en engelstem kan julle maar gereed maak vir lekker dansmusiek. Mujahid sê: “Dis altyd oorweldigend om met ’n internasionale kunstenaar op te tree, want jy word groot met die musiek. Dis ’n droom wat waar word om die verhoog met die Grammy-bekroonde Tevin Campbell te deel. Blootstelling “Mense besef nie hoe klein die musiekbedryf is nie. Baie kunstenaars het uitdagings wat deur hulle musiek gehoor word. “Dis waarom geleenthede soos dié vir musikante belangrik is, want dit gee hulle die nodige blootstelling aan die wêreld.” Dié jaar vier Marmalade Productions sy 10de jaar in die vermaaklikheidsbedryf. Wat die vertoning spesiaal maak, is dat van Kaapstad se beste kunstenaars gaan optree. Marmalade Productions 10th Anniversary Jam begin 20:00 môre by die GrandWest Grand Arena. Kunstenaars wat gaan optree, is Sasha-Lee Davids, James Bhemgee, PJ Twins, Vuvu Kumalo, Jody Williams, Claire Phillips, Robin Pieters en Salome. Tevin Campbell is die spesiale gaskunstenaar. Kaartjies kos R195-R350 by Computicket.