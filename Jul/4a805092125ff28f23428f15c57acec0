PAARL. – Son het op Madiba-dag aan die seniors gedink. In die gees van Nelson Mandela se omgee vir sy medemens het Son liefde gaan deel met die inwoners van die Rusthof-tehuis vir bejaardes. Neil Scott, redakteur van Son-koerant, sê so belangrik soos jeugontwikkeling is, moet die rol van die ouer generasie nie vergeet word nie. Spesiaal “Baie van die inwoners kry min of geen besoeke van geliefdes en ons teenwoordigheid is om te wys ons het nie van hulle vergeet nie,” sê hy. Charnelle Fortuin van die Rusthof-ouetehuis sê: “Die inwoners het dit baie geniet omdat hulle so spesiaal gemaak is. “Dis nie maklik vir baie van hulle om hier te wees nie, oor eensaamheid.” Son het die seniors bederf met eetgoed en ander geskenkies soos toiletries. Stella Julies, voorsitter van die ouetehuis, sê die 114 seniors waardeer dit opreg. “Ons het baie uitdagings, maar ons druk deur.” Die seniors het dit ook gate uit geniet toe die sangeres Elwira Standili die gewilde Brenda Fassie-liedjie “Weekend Special” sing. Lesers het op Son se sosiale platforms geskryf watter riem onder die hart dit is dat Son iets goeds vir die oumense gedoen het. Helena Taute noem: “Ons doen so min vir hulle.”