SCOTTSDENE is die nuwe baas van die plaas wanneer dit kom by klubrugby in Kraaifontein. Dié span het ook gewys hoekom hy eerste is in die Westelike Provinsie se Superliga C. Hy het Hands and Heart op Central Park met 27-26 geklop. Die sportterrein was stampvol toeskouers. Hulle is met goeie, opwindende hardlooprugby bederf. Die tuisspan het teen rustyd met 18-7 voorgeloop, maar die tweede helfte het aan Hands and Heart behoort. Reagan Marcus, assistent­afrigter van Scottsdene se eerste span, was ná die stryd byna sprakeloos. “Alles het so vinnig gebeur. Dit voel soos ’n droom,” het Marcus aan Son gesê. “Niemand het ons ’n kans gegee om die knoop deur te hak nie, maar ons het onsself oortref en met ’n belangrike sege weggestap.” Die besoekers het die goeie voorsprong wat Scottsdene teen rustyd gehad het, vinnig uitgewis. Hands and Heart het in die eerste 20 minute van die tweede helfte twee drieë gedruk. Uitgevaar Dít het die wedstryde behoorlik op sy kop geswaai. Peter Links, coach van Hands and Heart, het sterk uitgevaar teen die skeidsregter, wat volgens hom twee drieë nie toe­geken het nie. “Kom ek noem die ding op sy naam: Blatante foute van die ref het ons die game gekos,” het Links aan Son gesê. “Ons druk twee drieë wat hy nie gee nie. “Ek dink te lank het coaches stilgebly en toegelaat dat refs met moord wegkom. As individue oortree, word hulle gou gestraf, maar ampte­nare van die unie is untouch­able.” Links was baie straightforward in sy kommentaar, maar hy het Scottsdene sy due gegee vir die manier hoe hy gespeel het. Die coach meen ook daar is nog baie om voor te speel. LInks het gesê: “Dit was ’n great game en ek gun Scotts­dene die wen. Dit gaan nie vir my oor die verloor nie. Die liga is ver van klaar. Ons het nog vyf wedstryde oor. So, die verloor sit ons nie terug nie.”