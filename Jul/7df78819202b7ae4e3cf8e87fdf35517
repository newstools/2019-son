NOVAK Djokovic het gister die Wimbledon-eindstryd gewen toe hy Roger Federer in ’n marathonstryd van 5 uur 2 minute met 7-6 (7-5) 1-6 7-6 (7-4) 4-6 13-12 (7-3) geklop het. Dit was ’n naelbyter tot die bitter einde. Dit was ook die langste manseindstryd in die geskiedenis van die sport. Geen van die twee spelers was bereid om bes te gee nie. Federer het in die laaste stel twéé wedstrydpunte gehad. Dus sal die nederlaag vir hom ’n uiters bitter pil wees om te sluk. Oomblikke ná die wedstryd het Federer emosioneel gelyk toe hy na sy kinders kyk wat hulle intussen by hulle ma in ’n losie aangesluit het. Vroeg in die wedstryd het Boris Becker, Djokovic se afrigter, ’n interessante stelling gemaak. Hy sê al het Djokovic en Federer al soveel kere teen mekaar gespeel, lees Djokovic steeds nie Federer se afslaan goed nie. Op ’n vraag hoe hy dit weet, het Becker geantwoord: “Want hy vra my knaend waar Roger gaan afslaan.” Dit moes ook vir Djokovic irriterend gewees het dat die toeskouers deurgaans aan Federer se kant was. ) Simona Halep van Roemenië sê sy het “die wedstryd van haar lewe” gespeel om die vroue-eindstryd te wen. Sy het binne 56 minute maklik met Serena Williams klaargespeel om met 6-2, 6-2 as wenner van die baan te stap. Dit is Halep se tweede Grand Slam-titel. “Dié keer was my senuwees positief. Ek het dit in my maag gevoel. Ek speel altyd goed wanneer ek emosie het,” het sy gesê. Geïntimideer “Ek het nooit gedink teen wie ek speel nie. Voorheen was ek altyd effe geïntimideer wanneer ek teen Serena gespeel het. “Voor die wedstryd het ek reeds besluit om net op my eie spel te konsentreer en nie op haar nie. “Dis waarom ek so goed gespeel het. “Ek was ontspanne en deurgaans positief ingestel. “Ja, ek is oortuig daarvan dit was die beste wedstryd van my lewe,” het sy gesê. Voordat Halep die Franse Ope verlede jaar gewen het, is sy as ietwat van ’n choker beskou omdat sy drie vorige major-eindstryde verloor het. Halep se ma, Tania, was ook onder die toeskouers om haar dogter aan te moedig. “Sy kon nie praat nie, want sy het gehuil. “Ek het haar net styf vasgehou en gesoen. Sy was baie emosioneel. Ek het toe maar gesê ons kan later praat,” het sy vertel. – BBC