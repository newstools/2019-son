OM DIE Wêreldbeker te wen, moet die manne bereid wees om brawe besluite te neem. Die 22-jarige veelsydige speler Delano Potgieter is nie lid van die Suid-Afrikaanse Opkomende Krieketspan nie. Tog moes die nasionale keurders braaf genoeg gewees het om hom vir die reeks teen Sri Lanka te oorweeg. Besoekers Die Opkomende span van Shukri Conrad, afrigter, kom van vandag in Potchefstroom in die eerste van twee meerdaagse wedstryde teen sy eweknie van Sri Lanka te staan. Die besoekers het laas week reeds met die Suid-Afrikaners afgereken in die eendag­reeks waaraan die nasionale studentespan ook deelgeneem het. Conrad se span het nie eens die eindstryd gehaal nie. Potgieter was die voorste lopiemaker in die reeks met 392 lopies. Hy spog ook met ’n honderdtal (124*). Hy het ook sewe paaltjies met sy medium pace-aflewerings platgetrek. Die aanvangskolwer Janneman Malan was die SA span se naasbeste kolwer met 339 lopies in die reeks. Dayyaan Galiem, voormalige Cape Cobra-speler, het nege paaltjies in die eendag­reeks platgetrek en is een van Conrad se steunpilare in die vierdagreeks. “Om in eindstryde te speel is ’n baie belangrike deel van ontwikkeling. Maar die spelers het baie uit hulle deelname aan die reeks geleer. “Ons het baie hard gewerk om seker te maak ons is slaggereed vir die meerdaagse formaat,” het Conrad gesê. Die SA Opkomende groep is: Tony de Zorzi (Titans), Janneman Malan (Cape Cobras), Raynard van Tonder (Knights), Matthew Breetzke (Warriors), Wandile Makwetu (Knights), Sinethemba Qeshile (Warriors), Sibonelo Makhanya (Dolphins), Marco Jansen (Knights), Tshepang Dithole (Lions), Tsepo Ndwan­dwa (Cobras), Tladi Bokako (Cobras), Nandre Burger (Cobras), Kyle Simmonds (Northerns), Jason Smith (Cobras), Dayyaan Galiem (Titans), Thando Ntini (Cobras).