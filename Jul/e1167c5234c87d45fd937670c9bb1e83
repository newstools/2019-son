TYDENS die Mandeladag-vieringe is daar gefokus op die lewendes, maar hier en daar ook op die afgestorwenes. Laasgenoemde is wat hierdie week in die Upington-omgewing in die Noord-Kaap gebeur het. Die cops hier het besluit om hulle 67 minute van “goedhartigheid” te wei aan, van alle dinge, ’n begrafnis vir ’n babatjie. Dié baba het kort ná haar geboorte op 1 Mei in die Dr. Harry Surtie Hospitaal in die dorp gesterf. Haar ouers, die de Vos-gesin van Kakamas, was nie finansieel in staat om haar te ruste te lê nie. Nadat Mariana Hender, die polisie se hoofgebiedsbevelvoeder daarvan gehoor het, het sy besluit om die de Vos-gesin met die begrafnis te help. Die baba (later Mariana genoem) het vir meer as vir 10 weke in die lykshuis in Upington gelê. Sy is uiteindelik op 17 Julie begrawe danksy die ondersteuning van die cops. Hulle het met die begrafnisreëlings gehelp. Hender het hiermee die gees van Ubuntu na ’n hoër vlak geneem en gewys die afgestorwenes kan ook op Mandeladag gedenk word. Madiba het dan immers self in sy leeftyd gesê: “Dit wat tel in die lewe is nie die blote feit dat ons gelewe het nie. Dis die verskil wat ons aan die lewe van ander mense gemaak het wat die betekenis van die lewe wat ons gelei het, sal vasstel.” Intussen het Upington se cops ook aan die “lewendes” hulle bydrae van 67 minute ge­lewer deur ’n middagete vir straatkinders te reël. Te dikwels word daar nie genoeg aandag gegee aan diegene wat op straat lewe nie. Upington se cops het egter met hulle onbaatsugtige daad gewys dat hulle nie net daarop gefokus is om ’n rol te speel wat misdaadvoorkoming betref nie. Hulle het gewys dat hulle ook ’n hand uitreik na diegene wat dit die broodnodigste het. Die straatkinders kon kwalik hulle opgewondenheid en dankbaarheid in toom hou. Hulle harte het nog warmer geklop toe die cops nuwe, warm komberse aan hulle geskenk het. Maar die cops was behoorlik op ’n mission om goeie dade te verrig en het nie net daar opgehou nie. Woning Hulle het ook gewys dat die ouer garde van die samelewing hulle na aan die hart lê. Hulle het ’n bejaarde egpaar se huis herstel en geverf. Die egpaar se woning het meer as ’n jaar gelede gebrand, daarom is hulle slaapkamer met ander meubels toegerus. Die dankbare egpaar kon hierna terugkeer na hulle “nuwe” woning.