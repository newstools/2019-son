KUMAR Dharmasena, een van die skeidsregters in die eindstryd van die Krieketwêreldbeker tussen Engeland en Nieu-Seeland, het erken dat hy verkeerd was om 'n ekstralopie aan Engeland te gee. Dharmasena het vyf lopies, pleks van ses, gegee ná 'n ingooi die kolf van Ben Stokes geraak en grens toe gerol het. Die ekstra lopie het Engeland uiteindelik gehelp om hul telling ná 50 boulbeurte gelyk met Nieu-Seeland s'n te trek. Die wedstryd het na 'n Super Over gegaan en omdat dít ook gelykop geëindig het, het Engeland gewen omdat hulle meer grenshoue aangeteken het. Simon Taufel, 'n voormalige krieketskeidsregter, het kort ná die eindstryd gesê Engeland moes vyf lopies pleks van ses gekry het omdat die kolwers nie 'n tweede lopie voltooi het die oomblik toe die bal ingegooi was nie. Dharmasena, 'n voormalige krieketspeler vir Sri Lanka, het aan die Sunday Times gesê hulle het nie die voordeel van replays gehad om te wys dat die kolwers nie die lopie voltooi het nie. "As ek nou die replays op televisie sien, erken ek dat ek 'n oordeelsfout gemaak het," sê Dharmasena. "Ons het nie die luxury van TV replays by die stadion gehad nie en ek is nie spyt oor die besluit wat ek gemaak het nie." Dharmasena sê hy het die ses lopies gegee nadat hy met die ander wedstrydbeamptes gepraat het. - Sport24