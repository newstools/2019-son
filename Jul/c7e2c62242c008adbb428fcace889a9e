’N MAMMIE se beweerde nalatigheid maak Mitchells Plain se mense warm onder die kraag. Almal praat oor die kleine bybietjie wat alleen in ’n kar buite die Westgate Mall gelos is. Die baba was op die kar, ’n Renault, se agtersitplek. Volgens karwagte was die kindjie heel oukei. Die huidige koel weer is natuurlik te danke hiervoor. Ouers is reeds erg ontsteld ná die skoknuus van ’n ag maande oue baba wat verkrag is. Son het Woensdag hieroor berig. Volgens ’n ingeligte by die mall het hulle onmiddellik die polisie oor die voorval ingelig. “Toe die polisie opgedaag het, was die ma reeds by die kar,” sê die bron. “Volgens haar het sy nie gedink sy gaan so lank in die mall vat nie en sy het die besluit gemaak om die baba in die kar te los.” Die bron sê die voorval het haar kwaai ontstel. “Dis nie reg nie. Jy los nie jou kind in ’n kar nie. ’n Mens hoor van ouers van ouer kinders wat dit doen, maar beslis nie ’n baba nie!” Vensters Die ma en baba is toe na die polisiestasie geneem. Zuraya du Plessis, ’n gemeenskapsleier van Rondevlei, is woedend. Sy skel: “Jy’s ’n parent! Jy doen nie sulke goed nie. “As ouer maak ’n mens altyd eerste seker dat jou kinders veilig is. “Die vensters van daai kar was dan almal toe!” Du Plessis voeg by sy was bekommerd oor die arme verlate baba. “Imagine daai kind het wakker geskrik en begin huil, maar niemand is daar nie.” Die polisie het gister bevestig dat hulle geen formele rekord van hierdie voorval het nie.