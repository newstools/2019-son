DIE Nieu-Seelandse Rugbyunie het gister bevestig daar sal geen dissiplinêre optrede teen Richie Mo’unga of George Bridge wees nie. Albei spelers sal dus beskikbaar wees om Saterdag vir die Crusaders in die Superrugby-eindstryd teen die Jaguares in Christchurch uit te draf. Bridge is daarvan beskuldig dat hy op die Cru­saders se besoek aan Kaapstad in Mei homofobiese opmerkings in ’n kitskosrestaurant gemaak het. Mo’unga het in ’n ander voorval ook in Kaapstad glo bier op ’n vrou gespoeg en haar boud geknyp. Nigel Cass, hoof van Nieu-Seelandse rugby, sê die magistraat Steph Dyhrberg het in ’n ondersoek bevind die bewerings teen Bridge kan nie bewys word nie. “Hoewel Mo’unga erken het hy was dronk en het hom swak gedra, was daar ook nie genoeg bewyse teen hom nie,” sê Cass. “Gegewe die erns van hierdie bewerings en die moontlike gevolge daarvan, moes ons seker wees dat wat beweer is, eintlik plaasgevind het.” Cass het gesê Mo’unga het erken dat sy optrede nie aan die verwagtinge voldoen het nie. Hy het om verskoning gevra. Die beheerliggaam het nie Dyhrberg se verslag of besonderhede waarom Mo’unga om verskoning gevra het, bekend gemaak nie. Die Crusaders sê hulle is besig om hulle reëls oor aktiwiteite ná wedstryde, alkohol- en sosialemedia-gebruik te hersien. “Hierdie hele geval dien as ’n herinnering aan al ons spanne, bestuurders, afrigters, spelers en personeel dat hulle gedrag te alle tye van die hoogste standaard moet wees,” meen Cass. Mo’unga (25) het tot dusver nege toetse vir die All Blacks gespeel. Hy behoort saam met Beauden Barrett by die All Blacks se World Cup-groep ingesluit te word. Bridge (24) het laas jaar een toets teen Japan gespeel.