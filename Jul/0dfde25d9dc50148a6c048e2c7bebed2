DIE Southern Kings se spelerstrein tel nou stoom op met Howard Mnisi en Thembelani Bholi wat hulle vir die komende Pro14-seisoen in die Baai aangemeld het. Behalwe die ervare Bholi (flank) en Mnisi (senter), het die nuwe spelers Aston Fortuin (stut), Erich Cronjé (senter) en Josh Aldermann (skrumskakel) ook gister by die Oos-Kaapse franchise aangeland. Benewens dié groep spelers het die Ierse flank Jerry Sexton (broer van Johnny Sexton) Vrydag reeds opgedaag. Son het betroubaar verneem dat die losskakel Demetri Catrakilis dalk dié week nog sal opdaag. Daar is ook nog nie opgetree teen Bantwini Matika, die adjunk-president van die Oostelike Provinsie Rugbyunie (OPRU), ná sy uitlatings in die sosiale media oor die Southern Kings se “leliewit” toekomsplanne nie. Matika, wat op die Kings se raad dien, het verlede week gesê die Kings maak ’n fout om die voormalige Springbok-afrigter Nick Mallett aan te stel om na ’n geskikte breier te help soek. Volgens Matika dryf Mallett agendas wat teen die Kings se mandaat van transformasie is. Dit het tot ’n groot geskarrel gelei. Daar is wel betroubaar verneem dat daar weer ’n noodvergadering gereël is wat gisteraand sou plaasvind om die situasie te probeer ontlont. Die Kings wou egter geen kommentaar lewer nie en het gesê al wat hulle in dié stadium kan sê, is dat interne prosesse steeds aan die gang is rakende die situasie. Chumani Booi, wat as Deon Davids se hulpafrigter opgetree het, is glo ook sy pos kwyt. “Dit moet nog bevestig word, maar Booi sal nie verder by die Kings aanbly nie. “Hy sal egter steeds die OP in die Curriebeker brei,” het die bron gesê.