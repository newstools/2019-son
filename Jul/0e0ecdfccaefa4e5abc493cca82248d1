“EK IS swartgesmeer as die koning van korrupsie.” Só het oudpres. Jacob Zuma gister die victim gespeel op dag een van sy getuienis voor die Zondo-kommissie van ondersoek na staatskaping in Johannesburg. Hy het aan die voorsitter, adjunkhoofregter Raymond Zondo, gesê ’n komplot is al sedert die vroeë 1990’s teen hom gesmee. Zuma het aangevoer mense het rede gehad om van hom ontslae te raak omdat hy geweet het van comrades wat vir die apartheids­regime gespioeneer het Zuma het skokgolwe deur die land gestuur toe hy adv. Ngoako Ramatlhodi, die voormalige minister van minerale, onder die bus gegooi het. Ramatlhodi was glo een van dié apartheidspioene. “Hy is gewerf toe hy nog ’n student was,” aldus Msholozi. Zuma het getuig dís waarom Ramatlhodi aan die kommissie gesê het Zuma het die land aan die Guptas verkoop. “Waar het ek die land opgeveil? Het ek Tafelberg opgeveil? Het ek Johannesburg opgeveil?” Hy het verder getuig die mense wat van hom ontslae wou raak, het al sedert 1990 probeer om hom dood te maak. Zuma het gesê hierdie comrades het gedink hy sou die inligting wat hy het teen hulle gebruik. “Ek het pogings oorleef om my te vermoor. Mense is gestuur om my dood te maak. Suicide bombers. “Want daar is mense wat wou hê ek moet verdwyn. “Daar was ’n plan om my uit te betaal met R20 miljoen, want ek moet verdwyn. “Ek is uiteindelik vergiftig. Met ’n baie gevaarlike gif ...” Die kommissie se getuienisleier, adv. Paul Pretorius, het aangedui nege mense het Zuma voor die kommissie by beweerde bedrog en korrupsie betrek. Onder hulle is die minister van vervoer, Fikile Mbalula, die minister van minerale, Gwede Mantashe, en die voormalige regeringswoordvoerder Themba Ma­seko. Pretorius het Zuma gevra of dié getuies dan ook deel gehad het aan die komplot om van hom ontslae te raak. Zuma het geantwoord hy kan nie sê dat hulle as individue deel gehad het aan die komplot nie. Hy het ook gesê hy kan nie onthou dat hy Maseko in ’n foonoproep beveel het om die Guptas met business te help nie. Maseko het verlede jaar voor die kommissie daaroor getuig. Leuenverklikker Zuma sal na verwagting tot Vrydag getuig. Intussen berig News24 Rama­tlhodi het gesê hy is bereid om saam met Zuma ’n leuenverklikker aan te strap, want hy was nooit ’n spioen vir die apartheidsregering nie.