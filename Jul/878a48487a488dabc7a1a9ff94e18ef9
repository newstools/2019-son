KYKERS se bors was Sondagaand lekker warm toe Zia Fielies vir Paxton Fielies, wenner van die 13de seisoen van Idols SA, shade. Dié week was dit die Kapenaars se beurt om vir hulle ’n golden ticket los te sing. Zia (19) neem vir die tweede keer aan die talentkompetisie deel. Sy het in 2017 ook deelgeneem en was ’n lid van die groep waarin Paxton in die teaterweek gesing het. Zia, ’n student by Camillo Lombard se musiekskool, meen sy het daai jaar gekies om haar talent terug te hou sodat haar tjommie kon uitstaan. “Toe dit by die per­formance kom, toe vat ek ’n step back dat Paxton kon shine. Ek voel daai was my bad note. Ek dink nie ek moes dit gedoen het nie. “Ek het myself in die voet geskiet om iemand anders beter te laat lyk.” Ek dink eerlik dit was nie nodig nie. Zia moes net gesing het, ons gewys het wat in haar steek en haar golden ticket gevat het. Onder diegene wat ook gold­en tickets gekry het, was nóg ’n student van Camillo se musiekskool, CMI. Craig Jordaan het vier “ja’s” van die judges gekry. Unathi kon nie uitgepraat raak ook watter perfekte beheer die jong klong oor sy stem het nie. ’n Ander deelnemer wat ek beslis gaan dophou, is Serrrano Leedenberg (20) van Brackenfell.