LIONEL Messi is glo die persoon agter ’n desperate poging om Neymar na Barcelona terug te bring. Volgens Sky Sports se Spaanse sokkerkenner Graham Hunter het Messi nou ’n slegte naam omdat hy sekere spelers aanvra. Hunter meen die Spaanse klub beskou Messi as só belangrik dat hy hom vra wie hy benodig om weer van Barça ’n kampioenspan te maak. “Selfs die Barça-president, Josep Maria Bartomeu, het al gesê voordat hy die klub teen 2021 verlaat, moet Messi se naam in ere herstel word as een van die bestes. “En dit maak nie saak of Messi dit nou luidkeels uitspreek of saggies tydens kontrakhernuwings oordra nie. Die boodskap van hom is duidelik: Bring Neymar terug,” verduidelik Hunter die situasie by die Nou Camp. Neymar het ook reeds vir sy Franse klub, Paris Saint-Germain, gesê hy wil loop. “Hy (Messi), Luis Suárez en Neymar se persoonlikhede verskil dalk, maar hulle is baie goeie vriende. “Messi het ’n vennoot gevind wat sy tegniese vaardighede verstaan en spasie vir hom kon skep. Die laaste keer dat Barça die treble kon wen, was toe hy die MSN-kombinasie (Messi, Suárez en Neymar) gehad het.” Volgens Hunter gaan dit egter moeilik wees vir Barça en PSG om ’n ooreenkoms te bereik oor Neymar se terugkeer. “Onthou, PSG het Barça verneder toe hy destyds die speler afgerokkel het. En dit nadat Barça gesê het hy wil Neymar nie verkoop nie. “Barça het ook reeds groot geld op spelers uitgegee. So, die kanse is skraal dat hulle Neymar gaan kry. “PSG sal hom ook nie vir minder as €300 miljoen (sowat R4,7 miljard) laat gaan nie,” meen Hunter.