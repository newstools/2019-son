IMRAAN Khan is die nuutste man wat by die nuwe geslag van jong afrigters in Suid-Afrika se franchise-krieket aansluit. Die Dolphins het Khan as die hoofafrigter vir die komende seisoen aangestel. Al die ander franchises het ook jong afrigters wat die leisels vashou. Khan is baie opgewonde oor die nuwe uitdaging wat hy aandurf. Die 35-jarige Khan sal binnekort die Dolphins begin slyp met die oog op die eerste wedstryd, wat 7 Oktober teen die Titans in Centurion begin. Hy was vir langer as twee seisoene die hulpafrigter vir die Dolphins toe Grant Morgan in beheer was. Ervare Morgan is as Skotland se hulpafrigter aangestel. Khan is die Dolphins se mees ervare kaptein nóg en het in 2009 een toets vir Suid-Afrika teen Australië in Kaapstad gespeel. “Ek hoop om voormalige Dolphins deur die loop van die seisoen in te span om my te help,” sê Khan. Die Dolphins se uitvoerende hoof, Heinrich Stry­dom, het volle vertroue in Khan. “Hy is ervare in leiersrolle en het sy afrigtersloopbaan goed begin. “Hy is die regte man vir die job. Sy eerste uitdaging sal wees om ons in meerdaagse krieket te laat verbeter. Dit sal ’n groot toets vir hom wees, maar ek is seker hy sal slaag.”