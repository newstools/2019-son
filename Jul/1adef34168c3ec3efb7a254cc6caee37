WOLVES is onderaan die Northern Areas Football Association (Nafa) se Premierliga-puntelys, maar hulle veg moedig. Dít het hulle bewys deur Sibanye indirek die top-posisie te ontsê. Dis omdat Sibanye Saterdag net een punt geput het uit sy kragmeting met Wolves­. Danksy Tyreeque Samuels se strafdoel in die 75ste minuut het Wolves gelykop (2-2) gespeel met Sibanye. Die span sukkel, maar hy sal tot die einde toe bly veg om in die Premierliga te bly. So sê die taai verdediger Tevin van Rooyen, wat Wolves se eerste gelykmaker aangeteken het, ’n Optimistiese Van Rooyen sê: “Ons het kwaliteit in die span en sal stadig, maar seker opskuif.” Wolves, wat met net 10 punte ná 15 wedstryde tans 15de lê, loop die risiko om gerelegeer te word. Van Rooyen voel egter dat dinge verander. “Ons het verlede week teen Fairdene ook gelykop gespeel. “So, dis nou twee goeie uitslae teen spanne wat boaan die log is.” Die uitslag plaas Sibanye nou tweede, met Fairview Rov­ers net ’n enkele punt bo hulle. Dis nadat Rovers met 1-0 oor Stardrift geseëvier het. Bloom Callies 0, Blackpool 0; Wolves 2, Sibanye 2; Lads 3, Glenville 1; Park United 3, Cletic 2; Shamrocks 2, Fairdene 4; Fairview Rovers 1, Stardrift 0; West Lake 2, Ramblers 0; Helenvale 4, Hotspurs 0.