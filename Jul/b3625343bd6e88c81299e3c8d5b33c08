DIE Finnisstraat-sportterrein in die Baai word baksteen vir baksteen weggedra. Dis net nog ’n steen des aanstoots in ’n gemeenskap wat reeds swik onder bendegeweld. Boonop klap die skindertonge nou dat ’n kerkman in die gebied die bakstene steel, of laat steel, aangesien hy aanbou by sy huis. Sport is veronderstel om die jeug se aandag af te lei van die strate af en om ’n gesonde leefwyse te promote. Dis egter te onveilig om so te maak by die Finnisstraat-sportterrein, want die skollies hol enige tyd daar deur en beoefen skietsport op mekaar. Son op Sondag het saam met Antonia Mahana, ’n sokkerafrigter, en Isabelle Michaels van die sektorpolisie in Bethelsdorp se Uitbreiding 21 by die sportterrein gaan inloer. Daar het hulle gewys hoe die skollies die plek oornag plunder. In die klubhuis is die krane, wasbakke en deure gesteel. In die saal klim hulle deur die dak en steel ander gereedskap. Die spreiligte se pale word afgebrand totdat die paal val. Dan verwyder hulle die drade daarop. Die diewe breek selfs die baksteenmuur om die veld ook af en dra die stene weg. ’n Kamer in die een gebou is sommer aan die brand gesteek en het uitgebrand. Mahana verduidelik: “Vier jaar gelede het hulle begin om die stene van die mure af te steel. “Ons het spreiligte gehad – dís ook gesteel. “Die staat het gehelp met die een muur wat opgerig is, maar ons need sulke mure reg om die veld. “Hulle het al ingebreek en afgebrand. Hulle steel enige ding.” Michaels sê dié probleem kom al lank aan. “Hulle kap die stene uit en verkoop dit in Timothy (Valley). “As jy deur Kleinskool of Gelvandale ry, is hulle sportvelde pragtig, maar hier by ons is dit afgebreek. “Dit maak die gemeenskap baie hartseer, want dis die jong kinders wat hier speel. “As die gangsters mekaar jaag of skiet, dan is die kinders binne-in hulle lokval,” sê Michaels. “Ek is net bang eendag word daar geskiet terwyl hulle hier sokker speel en dan word hulle raakgeskiet,” worry Mahana. Daar is gerugte dat ’n diaken van Timothy Valley die stene gesteel of laat steel het omdat hy by sy blyplek aanbou. Die kerkman het aan Son op Sondag gesê: “ ’n Man van die Finnisstraat-sportterrein het na my toe gekom en my huis met my toestemming binnegekom. “Toe sien hy die bakkie in my garage en die ou stene wat daar staan. Dit is nie die stene van die sportterrein nie, maar van ou huise wat afgebreek is. Dit is snaakse goed wat die mense praat.” Hy ontken dus die rumours dat hy die bakstene gesteel het. Kupido Baron, die munisipale woordvoerder, het ná drie dae nog nie teruggekom met sy kommentaar oor die kwessie nie.