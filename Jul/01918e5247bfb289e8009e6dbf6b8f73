DIE battle van die vleuels kan Saterdag die deurslaggewende faktor wees. Dít is wanneer die Westelike Provinsie en die Blou Bulle mekaar in ’n Curriebeker-krag­meting op Nuweland die stryd aansê. Pote Human, afrigter van die Bulle, het gister vir Rosko Specman en Cornal Hendricks in sy beginspan op vleuel ingesluit. Specman het vroeër vanjaar in die eerste Superrugby game tussen die Bulls en die Stormers op Loftus Versfeld gewys hoe gevaarlik hy kan wees wanneer hy die bal in ’n spasie ontvang. Die blitsbuks het daardie dag twee skitterdrieë gedruk. Die Bulls het die Stormers met 40-3 verneder. Cornal Hendricks (30) het in 2016 ’n deal van twee jaar met die Stormers gesluit. ’n Ernstige harttoestand is egter by die voormalige Blitsbok-ster en Springbokvleuel gediagnoseer. Hy het daarna nie een game vir die Kapenaars gespeel nie. Sedertdien wou niemand hom ’n kans gee nie – totdat die Bulle hom vanjaar gesign het. Hendricks is weer op sy beste en speel tans voortreflike rugby. Die Streeptruie kies eers vandag hulle span. John Dobson, die WP-breier, behoort sy eie spoedvrate, soos Seabelo Senatla en Craig Barry, op die vleuels te kies. Binnekant Senatla sal graag sy vorige Blitsbok-spanmaats tot die uiterste wil beproef. Alles hang af van die gehalte balbesit wat hulle van hulle voorspelers en die manne aan hulle binnekant gaan kry. Embrose Papier en Manie Libbok is ’n opwindende skakelpaar. Die Kapenaars gaan egter sonder die dienste van hulle skrumskakel, Herschel Jantjies, wees. Hy is by die Bokgroep, terwyl die ervare Jano Vermaak en die gevaarlike Sergeal Petersen weens beserings buite aksie is. Die spelskepper Dillyn Leyds is ook by die Bokgroep. Damian Willemse is ook nie beskikbaar nie. Ten spyte van Siya Kolisi, Eben Etzebeth en Pieter-Steph du Toit se afwesigheid het die Kapenaars met slotte soos die kaptein, Chris van Zyl, Salmaan Moerat en JD Schickerling genoeg diepte om van te kies. Danksy vaskopstutte soos Wilco Louw, Carlü Sadie en Michael Kumbirai het die WP ook baie diepte in die voorry.