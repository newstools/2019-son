“EK DINK julle twee is die heel eerste deelnemers in die wêreld wat klassieke musiek sing en só ver in die kompetisie gekom het ...” Dít is wat coach Lira oor almal se favourite duo van die Bontas gesê het. Die PJ Twins, Peter en John Talmarkes, is deur na die finals van M-Net se gewilde sangkompetisie The Voice SA. Hulle sal meeding met die Baaise powerhouse Eon le Roux, wat Sondag my asem weggeslaan het met sy weergawe van Aerosmith se “I Don’t Want To Miss a Thing”. Dan is daar ook die tiener-rocker Tasché Burger van Brackenfell, die Afrikaanse nagtegaal Soné Joubert van Gordonsbaai, en die African queen met die sterk stem, Siki Jo-An van Port Elizabeth. Een van dié talentvolle deelnemers word Sondag gekroon as die 2019-wenner van The Voice SA. Die wenner stap weg met ’n Huawei P30 Pro en toebehore, ’n kleregeskenkbewys ter waarde van R100 000, ’n splinternuwe Toyota RAV4 en ’n recording contract met Universal Music South Africa. Maar dis ons, die kykers, wat die laaste sê het oor wie as die wenner uit dié sangstryd gaan stap. Kykie, julle sal julle vingers stompies moet vote, want my nerves was skoon óp toe die PJ Twins dié week vir die hoeveelste keer in die danger zone beland. Yahto Kraft het minder votes­ as die PJ Twins gekry en ons moes dié flambojante sanger groet. Die finale word Sondag regstreeks uit die Mosaïek Teatro in Johannesburg uitgesaai. Ons gaan daar wees om seker te maak julle mis niks nie. Gaan vote nóú vir jou guns­teling voordat die voting lines Donderdag 22:00 sluit.