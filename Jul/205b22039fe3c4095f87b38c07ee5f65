DIE voormalige Springbok-breier Peter de Villiers was gister in die Baai. Dit was vir ’n onderhoud vir die vakante pos van hoofafrigter van die Southern Kings. Daar is egter ’n haakplek of twee. ’n Betroubare ingeligte sê die voormalige afrigter van Zimbabwe was net “in en uit”. De Villiers is glo een van vier kandidate vir die pos. Die ander is Rory Duncan, Steve Jackson en Corniel van Zyl. Die ingeligte noem dat Snorre tevrede was met die onderhoud, maar dat ’n paar issues opgeduik het. Die ingeligte sê: “Dit klink asof hy sy eie hulpafrigters wil aanstel, maar die Kings wil nie nou daaraan karring nie. “Dis omdat hulle reeds hulpafrigters aangestel het.” Die Kings het Braam van Straaten aangestel as skop-en-verdedigingsafrigter en Wayne Taylor as die fiksheidsafrigter. Daar is ook sprake dat Vuyo Zangqa by Chumani Booi sal oorneem as die agterlynafrigter. Booi is tans in beheer van die OP-span. Die Kings is natuurlik sonder ’n hoofafrigter nadat hulle Deon Davids se kontrak verlede maand beëindig het. Hoewel hulle ’n nuwe breier soek, het hulle reeds twee weke se voorseisoense voorbereiding agter die rug. De Villiers kon Zimbabwe nie laat kwalifiseer vir die Wêreldbeker-toernooi in Japan vanjaar nie. Gewen Tog is sy rekord as Bok-afrigter steeds een van die bestes. Onder hom het die Springbokke byvoorbeeld 5 van 11 toetse teen die All Blacks gewen. Ander noemenswaardige prestasies was ’n Drienasies-oorwinning en ’n reeksoorwinning oor die Britse en Ierse Leeus – alles in 2009. De Villiers het die Springbokke van 2008 tot 2011 afgerig.