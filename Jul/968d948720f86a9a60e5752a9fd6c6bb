DOEN jouself ’n guns. Kyk die minireeks Good Omens op Amazon Prime. Dis gegrond op die cult classic met dieselfde naam geskryf deur Neil Gaiman en Terry Pratchett. Ek het my copy oor die jare al stukkend gelees en nooit gedink enige movie of TV-reeks sal dit gestand doen nie. Maar glo my, al het jy nie die boek gelees nie, die minireeks doen alles wat dit belowe om te doen. En nog meer. In kort gaan dit oor ’n engel genaamd Aziraphale, gespeel deur Michael Sheen, en ’n demoon, Crowley, gespeel deur David Tennant, wat ook Doctor Who was. Albei was in die Tuin van Eden saam met Adam en Eva, waar alles begin het. En dís ook waar ’n onwaarskynlike vriendskap tussen die twee begin. Fast forward na die eindtye en die twee moet saamspan om die Antichris op te spoor nadat die outjie per ongeluk by geboorte omgeruil word. Sin Die armies van die hemel en hel is besig om op te ruk en die Four Horseman van die Apocalypse kom op hulle bikes aan. Al maak dit nie nou sin nie, maak dit wel sin in die boek en op die kassie. En die beste is, so baie van die series is hier geskiet. Jy sal baie goed herken, soos die duine kort duskant Atlantis en die Atlantic Seaboard.