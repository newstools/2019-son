’N GESTRY onder vervoervennote veroorsaak dat omtrent 7 000 buspendelaars steeds aan die pen ry. Die gestrande mense moet nou skarrel vir ander vervoer. Werkgewers voel ook die knyp omdat mense nie betyds by die werk opdaag nie. Die MyCiTi-kontrak vir die N2 Express-roete het al einde Mei verval, maar die gekibbel hou aan. Dit benadeel die duisende pendelaars wat dié diens gebruik, erg. Tog lyk dit asof geen oplossing in sig is nie. Felicity Purchase, die Stad Kaapstad se mayco-lid vir vervoer, het gister bevestig hulle is steeds in onder­handelinge gewikkel. Sy het ook bevestig sowat 7 000 pendelaars gebruik die besige roete tussen die Stad en Khayelitsha en Mitchells Plain. Purchase sê al is die N2 Express-roete vir MyCiTi opgeskort, is daar wel ekstra busse en taxi’s op die pad om vir die pendelaars voorsiening te maak. “Die mense gebruik nou Golden Arrow en taxi’s. “Ons het seker gemaak dat daar ’n plan is. Ongelukkig het die verkeersdruk nou vermeerder.” Purchase het ook gesê sy kan nie te veel oor die onderhandelings uitpraat nie. Wat sy wel bereid was om te sê, is dat hulle steeds in ’n onderhandelingsfase is. “Dis ’n legal proses. Ons wil nie hê dit moet skeefloop nie,” het sy verduidelik. Drie vennote is by die onder­handelings betrokke: Codeta, Golden Arrow en MyCiTi (die Stad). Son het verneem een van dié drie nie wil saamwerk nie. Dit vertraag die proses. Purchase kon dit nie bevestig nie. Verlede week is wel gesê een van die partye het nie na die onderhandelingstafel toe gekom nie.