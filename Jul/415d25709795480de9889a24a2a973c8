DIE 12 klimmers wat Kilimandjaro vir Suid-Afrikaanse kinders met ernstige brandwonde aangedurf het, is terug. Die groep is van die Avela Foundation. Dis in Kaapstad gebaseer. Trots Op 23 Junie het die span ná ses uitmergelende dae namens Avela en hulle vennoot, Smile Foundation, ’n vlag op Afrika se hoogste punt geplant. Cami Palomo, spanleier en stigter van Avela, sê hulle is trots daarop dat hulle hiermee byna R1,85 miljoen ingesamel het. Hulle teiken was R3 miljoen. Die geld gaan gebruik word vir ’n lasermasjien by die Chris Hani Baragwanath Hospitaal se eenheid vir mense met brandwonde. Danksy Palomo en haar span het die Rooi Kruis Oorlogsgedenkhospitaal vir Kinders in Kaapstad reeds een van dié masjiene met groot sukses gebruik. Dit help om beskadigde vel meer elasties te maak. Dit versag ook die voorkoms van brandletsels. Palomo sê die laaste ag uur se klim tot by Kilimandjaro se piek was uiters uitdagend. Dit was soms -20 °C en die wind het teen sowat 80 km/h gewaai. Die spanleier vertel: “Daarmee saam was ons kwaai ontwater want ons waterbottels was kliphard geys.” Palomo benadruk dadelik elke treetjie was steeds die moeite werd – ongeag hoe moeilik dit soms was om die een voet voor die ander te sit. “Ons het heelnag geklim om te summit. “Die gevoel toe ons die volgende oggend net voor 08:00 die piek bereik, was ’n ervaring wat ons almal altyd sal bybly. “Die uitsig en grootsheid van die yslandskap om ons en die verligting was on­beskryflik.” Sy voeg by hulle einddoel, om geld in te samel vir kinders met brandwonde, het die hele span gehelp om deur te druk. “Daar was net geen manier dat ons nié daardie piek sou bereik nie. Daar was net te veel op die spel. Hierdie kinders het ons aangespoor om letterlik en figuurlik nuwe hoogtes te bereik.” Verwerk Dr. Kam Pillay, ’n spanlid van Kaapstad, het ook aan Avela se ekspedisie na die berg Everest deelgeneem. Hy kom nog tot verhaal. Pillay vertel: “Ja, ons is trots en verheug. “Maar wat ons deur­gemaak het, was ’n totale aanslag op die sintuie. Dit vat tyd om alles te verwerk. “Wat ek wel kan sê, is dat ons as sterker mense by daardie berg afgekom het. “ ’n Mens moet diep binne jouself grawe om sulke uiterstes te bowe te kan kom.”