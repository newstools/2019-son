'N POLISIEKONSTABEL is dood en twee van sy kollegas ernstig gewond toe daar vroeg Sondagoggend in Delft op hulle losgebrand is. Die polisie in Deflt was besig met misdaadvoorkoming in die area toe 'n 24-jarige man op hulle begin skiet het. Die verdagte het ook op 'n tweede polisievoertuig geskiet. Kapt. FC van Wyk, 'n polisiewoordvoerder, sê die polisie het teruggeskiet en die verdagte gewond. Van Wyk sê hy is tans in die hospitaal onder polisiebewaking. Daar is op sy vuurwapen beslag gelê. Polisielede van die stasie ontvang steeds traumabehandeling. Die polisie het intussen meer lede na die area gestuur. Van Wyk sê die bestuur van die polisie veroordeel die voorval en belowe om aan te hou om gevaarlike misdadigers en onwettige vuurwapens van die strate te haal. Gemeenskapslede word gevra om van die misdaadlyn (08600 10111) gebruik te maak en onwettige aktiwiteite aan te meld. Van Wyk sê die naam van die 32-jarige polisieman word nog weerhou omdat hulle in die proses is om sy familie van sy dood in te lig.