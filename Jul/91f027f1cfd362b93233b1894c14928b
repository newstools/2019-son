DRIE geel kaarte het Belhar se planne vir ’n fantastiese sege oor Bellville Saterdag in die wiele gery. Bellville het dié Superliga B-kragmeting in Westelike Provinsie-klubrugby in die Rosina Paarwater-stadion met 31-27 gewen. Die derby was aan die brand. Belhar, wat net nie sy winning groove kan vind nie, was desperaat om in dié wedstryd sy for­tunes om te keer. Teen rustyd was Bellies op koers vir ’n wen met ’n voorsprong van 24-5. Maar harde woorde moes in die Bellville-kringe geuiter gewees het, want in die tweede helfte het ’n meer kliniese span uitgedraf. Alphonso Fuller, Ralton Booysen, Bradley Machelm, Reagon Baron en Rosco Davis het almal vir die tuisspan gaan druk. Belhar se swak dissipline het gemaak dat drie spelers elkeen 10 minute op die afkoelstoel moes sit. Drieë vir die Bellies boys is deur Lynson Andries, Justin Mckay, Lyle Marcus en die veteraan-skrumskakel Richard Thansie gedruk. ’n Voormalige WP Cravenweek-speler, Dennis Cox, het twee verdoelings en een strafskop deur die pale gestuur.