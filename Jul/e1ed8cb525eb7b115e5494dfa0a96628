EDWARD Jack het Westelike Provinsie Atletiek (WPA) se crosscountry-wedloop vir seuns onder 18 Saterdag gewen. Dit was die vierde in die reeks van ses crosscountry-byeenkomste. Die 17-jarige atleet van die Central-atletiekklub het die wedloop oor 6 km in 18:42 afgelê. Dié leerder van die Hoër­skool Batavia in Lansdowne het sover al die wedlope in die reeks gewen. Die eerste crosscountry-byeenkoms is op 25 Mei in Youngsfield in Wynberg aangebied. Die weermag se SANDF-atletiekklub het gasheer gespeel vir dié byeenkoms. Die tweede byeenkoms, wat deur die Bonteheuwel-atletiekklub gereël is, is op die kampus van die Kaapse Skiereiland-Universiteit vir Tegnologie (CPUT) in Bellville aangebied. Die derde een is in die Nantes-atletiekklub se Nantes Park in Bridgetown gehou. Die Lwandle-atletiekklub het die een Sondag in Gordonsbaai gereël. Crosscountry word allerweë beskou as die suiwerste vorm van baanatletiek. Dit vereis juis nie ’n spe­siale atletiekbaan nie. Dis geskik vir atlete van alle ouderdomme en vermoëns. Baie top-atlete en afrigters beskou crosscountry as ’n uitstekende vorm van oefening om vaart en stamina te ontwikkel. Van die beste atlete in die wêreld het hulle loopbane met crosscountry begin. Die Top Form-atletiekklub speel gasheer vir die vyfde byeenkoms op 28 Julie in Elfindale. Die Velocity-atletiekklub sal die laaste een op 17 Augustus in Silwerstroomstrand aanbied.