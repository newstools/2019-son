DIE polisie het ’n boemelaar van Newton Park glo al twee keer ondervra, maar niks nuwe inligting oor Recolin Keagon Witbooi (8) gekry nie. Recolin is sedert 6 Julie vermis nadat hy ná middagete saam met sy maats in die omgewing van die Grootkloof gaan speel het. Sy ouers, Clive Domingo en Chriszelda Witbooi, het hom dieselfde aand by die polisiestasie in Gelvandale as vermis aangemeld. Die volgende dag het die polisieduikers by die dammetjie onder in die kloof gaan soek en die bosse gefynkam. Gerugte ’n Paar dae daarna het die polisie se chopper en die honde-eenheid weer die bosse ingevaar. Steeds is niks leidrade gevind nie. Die ouers en gemeenskapslede soek dag en nag na Recolin. Hulle was al in verskeie areas, onder meer Green­acres, Newton Park, Linton Grange, Lorraine, Morn­ingside, Westering en Sentraal. Hulle was selfs tot by Summerstrand. Op Facebook doen baie vals gerugte die rondte. Dít torture die bekommerde ouers nog meer. Hulle ondersoek elke hint wat hulle kry. Maar wanneer hulle daar kom, is Recolin nie daar nie. Kol. Priscilla Naidu, ’n polisiewoordvoerder, sê: “Ons volg steeds inligting op wat ons van die publiek ontvang. Daar is inligting ontvang dat hy dalk saam met ’n rondloper in Newton Park was. “Ons het hom (die rondloper) ondervra, maar hy ken nie die seun nie. “Elke dag besoek die span verskeie verkeersligte om op te volg oor dié bespiegeling, maar hy is nie daar gesien nie en is ook nie daar herken nie.” Naidu voeg by heelparty mense het die polisie gebel om te sê hulle het die seuntjie gesien. “Ons waardeer die oproepe, maar vra: As ’n lid van die publiek vermoed hulle het die seun gesien, moet hulle stop en hom saamvat en ons dan kontak.” Sy verduidelik kosbare tyd gaan verlore terwyl die polisie probeer jaag na die plek waar die vermiste kind dalk gesien is. “ Wanneer ons daar kom, is daar niemand. Die soektog duur voort.” Domingo sê: “Dis vir my swaar, want ek moet my gevoelens eenkant toe skuif. As iemand sê Recolin is daar, moet ek gaan. “Die polisie het die straatman al twee keer vrae gevra, maar dan sê hy net hy ken hom nie. Die polisie sê hulle kan nie die man aanhou as hulle nie die kind by hom kry nie.” Witbooi sê sy voel een oomblik moedeloos en die volgende hoopvol. “Elke keer dat iemand sê hulle het hom gesien, is dit elke keer net hoop, maar dan is hy nie daar nie. “Ons het al oral gesoek. Ek mis hom. “Die polisie was baie lank laas by ons. Daar kom nie eens phone calls nie.” Vrydag het die Primêre Skool Hillcrest in Helenvale ’n spesiale biduur gehou. In die biduur het Recolin se klasmaats die Here gevra om hom veilig by die huis terug te besorg. Vivian Raubenheimer, Recolin se klasonderwyseres, het Vrydag gesê: “Dis vir my ook ’n baie moeilike tyd. Ek is van 08:00 tot 13:30 Recolin se ma. “Ek moet elke dag na ’n leë stoel kyk. Hy is my staatmaker in my klas. “Vandag glo ek hy is nog lewend.” Ergste Daphne Mentoor, ’n gemeenskapslid van Barce­lona, help nog die hele tyd soek. Sy sê hulle is al raadop oor al die vals rumours wat veral op Facebook verskyn. “Ons gaan soek totdat ons op iets afkom. Die ma is nou al so dat sy haar vir die ergste voorberei. “Dis vir die gemeenskap moeilik. Extension 5 is ’n sterk gemeenskap en ons bid. Ons wil net weet en soek ’n way forward,” sê Mentoor. Rina Potgieter, voorsitter van die beheerraad by Hillcrest, sê dit kan nie wees dat alles rondom Recolin se saak net stil word nie. “Ons kan dit nie verby laat gaan nie. As dit ’n kind in ’n so-called suburb was, as dit in ’n wit area was, is al die resources ingespan om te gaan soek. “Is dit omdat die kind in Helenvale is dat alles doodstil is? Ons gaan dit nie laat vaar totdat ons weet waar Recolin is nie.” Raadslede Pieter Hermaans en Georgina Faldtman was vir ondersteuning by die biduur. Twee polisiebeamptes was ook daar.