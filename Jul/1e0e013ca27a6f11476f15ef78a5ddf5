AS ANTHONY Joshua sy afrigter nie onmiddellik fire nie, gaan hy wéér teen Andy Ruiz verloor. Dis die waarskuwing van die voormalige wêreld­swaargewigbokskampioen Lennox Lewis. Dié het in ’n onderhoud met Express gesê, as Joshua dit nie doen nie, kan hy maar vergeet daarvan om sy rematch met die Mexikaan in Desember te wen. Hy stel voor: “Joshua moet van Rob McCracken ontslae raak. Hy het geen ander opsie nie. Lewis het ’n vroeër ook gesê Joshua word deur ’n “gr. 3-onderwyser” afgerig. Hy het nou daardie stelling herhaal. “ ’n Mens kan nie op universiteit leer by ’n gr. 3-onderwyser nie, want dan gaan jy nie al die antwoorde hê nie,” meen Lewis. “Wat ’n mens dan benodig, is ’n professor. McCracken is nie opgewasse vir die styl wat Joshua vereis vir sukses nie. “Ek het my afrigter in die pad gesteek toe ek in 1994 in die Wembley-stadion teen Oliver McCall verloor het. “Ek het Manny Steward toe my afrigter gemaak. Hy het my geleer hoe om al my fisieke vaardighede die beste te gebruik.” Daar is nou gerugte dat Joshua sleg seergekry het in ’n oefensessie voor sy geveg teen Ruiz en dat hy dus nie gereed was vir die Mexikaan se aanslag nie. Trouens, Joshua was glo so eina dat sy pa, Robert, die geveg wou kanselleer. Joshua se promotor, Eddie Hearn, ontken egter dié gerugte. ’n Ander voormalige wêreld-swaargewigkampioen, George Foreman, het reeds aangebied om Joshua te slyp. Foreman sê: “Hy het nou iemand soos ek nodig.” Joshua het nog nie op dié uitnodiging gereageer nie, maar dit lyk asof hy nie ’n ander keuse het as om van afrigter te verwissel nie. Intussen kom sy rematch met Ruiz onverbiddelik nader­.