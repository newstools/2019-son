’N KINDERLOSE antie van Ladi­smith laat nie toe dat ledigheid die duiwel se oorkussing raak nie. Sy het sommer self ’n plan gemaak en die jong mense in haar gebied aan die werk gesit. Ant Elsie Oosthuizen (59) maak nou elke dag haar voordeur oop sodat die kinders ’n veilige plek het om pret te hê gedurende die skoolvakansie. Sy het sowat twee weke gelede begin brei- en hekelklasse aanbied. Nou is haar huis elke dag vol jong kinders. “Daar is niks hier vir die kinders om te doen nie en dis ongesond en gevaarlik. Hulle stap dorp toe en loop daar rond en niks doen,” sê die antie. Bondel Al kon Oosthuizen nooit haar eie kinders hê nie het sy ’n natuurlike moederlike instink. Die aktiwiteite hou die jongspan ook van die straat af. “Hulle is rêrig soos my eie kinders. “Die klasse wat ek gee, is om hulle nie net besig te hou nie maar om hulle te leer dat daar meer is as om net rond te loop. “Hulle geniet die klasse wat ek aanbied en kom altyd hier aan in ’n groot bondel,” sê sy. Nege meisies van 10 tot 12 jaar oud gaan kuier elke dag tussen 14:00 en 17:00 by die antie. “Die program het in die skoolvakansie begin. “Maar ek gaan definitief daarmee aanhou wanneer die skole heropen omdat hulle nou al in ’n roetine is. Dit leer hulle selfdissipline,” sê die antie. Noudat sy die jong meisies van die pad afgekry het, soek sy hulp om die jong seuns in haar gebied te help. “Ek het ’n lekker groot spasie hier by die huis wat ek vol wil maak met speletjies vir die kinders. Hulle het rêrig niks anders om te doen nie. So, hulle sal dit beslis waardeer. “Ek soek en vra enige iemand wat kan help, om my by te staan. Ons kan dan saam seker maak die kinders bly van die strate af,” versoek antie Elsie.