DIE kantoor van die openbare beskermer, Busisiwe Mkhwebane, sê Pravin Gordhan wil nie verantwoordelikheid neem vir sy "onwettige gedrag" nie. Mkhwebane het Maandag 'n antwoordende verklaring ingedien op Gordhan se hofaansoek. Gordhan, die minister van openbare ondernemings, vra die hof in sy aansoek om Mkhwebane se bevindings in haar verslag, oor Sars se sogenaamde "rogue unit", en dat remediërende aksie teen hom geneem moet word, op te skort. Sy bevind in die verslag dat die stigting van die "rogue unit" onwettig was. Mkhwebane het vroeër vandeesmaand gesê pres. Cyril Ramaphosa moet dissiplinêre aksie teen Gordhan neem omdat hy die etiese kode van die uitvoerende gesag oortree het. Sy het Ramaphosa ook daarvan beskuldig dat hy nie die integriteit van die grondwet gehandhaaf het nie en sal remediërende aksie moet neem of die gevaar loop om 'n grondwetlike krisis te veroorsaak. Die president het sy eie dringende aansoek ingedien. Hy wil hê die hof moet beslis dat hy wel voldoen het aan die remediërende aksie rakende die uitbetaling van Ivan Pillay, die voormalige adjunkkommissaris van die Suid-Afrikaanse Inkomstediens. Mkhwebane sê in haar verklaring Gordhan se aansoek is net om bewerings te maak dat sy korrupsie en staatskaping aangehelp het. Sy sê sulke bewerings is sonder enige bewyse gemaak. - News24 