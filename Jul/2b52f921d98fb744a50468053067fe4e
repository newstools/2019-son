NÁ ’N lang jaar weg van die krieketveld is die naatbouler Ayabonga Khaka gereed om weer haar plek in Suid-Afrika se vrouespan oop te speel. Dié Oos-Kapenaar kon die afgelope week haar 27ste verjaardag behoorlik vier ná die mediese span se goeie nuus dat sy weer voluit kan speel. Khaka is ingesluit in Suid-Afrika se opkomende span, wat vanaf volgende week in Pretoria teen sy eweknie van Bangladesj te staan sal kom. Sy sal in dié wedstryde kans kry om haar skouer te toets en dan daarna begin mik om haar beste peil te herwin. Ná haar skoueroperasie is dit verstaanbaar dat Khaka nie die kolwers dadelik met groot selfvertroue sal aanval nie. Die nasionale keurders sal wel hoop sy bewys haar fiksheid sodat sy vir die groter dinge wat voorlê, ingespan kan word. Uitsoekspan Die 19-jarige Nadine de Klerk sal die opkomendes in die drie eendaagse en drie T20-wedstryde aanvoer. De Klerk kan met goeie vertonings seker maak sy behou haar plek as veel­sydige speler in Suid-Afrika se uitsoekspan. Die keurders slaan haar hoog aan. Die ondervinding wat sy in die komende wedstryde as speler en kaptein sal opdoen, kan vorentoe vir Suid-Afrika baie werd wees. Die eerste eendaagse wedstryd tussen die opkomendes sal Dinsdag gespeel word.