DIE kans lyk goed dat Siya Kolisi Saterdag op Nuweland vir die Westelike Provinsie in ’n Curriebeker game teen die Lions sal uitdraf. Die Springbokkaptein herstel van ’n kniebesering. Hy het gister saam met die WP by die Sentrum vir Uitnemendheid in Bellville geoefen. Dawie Snyman, agterlyn-afrigter van die WP, het gister gesê hulle sal nog by die mediese span moet hoor of Kolisi kan speel. Ongelooflike Snyman het bygevoeg: “Siya lyk goed. “Hy was gister meestal by die voorspelers betrokke. “Hy bring ongelooflike energie na die groep.” Snyman het bevestig Dillyn Leyds sal beslis beskikbaar wees om teen die span van Gauteng uit te draf. Leyds was in die naweek ’n plaasvervanger in die toets teen die Wallabies op Ellispark. Snyman het gesê: “Hulle (Kolisi en Leyds) het ’n goeie twee of drie weke by die Bokke deurgebring. “Dis altyd lekker om daardie soort ouens terug te hê in die kamp. “Die nice ding van Siya is dat hy altyd ’n groot bydrae sal maak. “Hopelik sal hy kan speel. Dit sal ’n great bonus wees. “Ons wil hom ’n geleentheid gee om voor te berei vir die volgende paar games­ saam met die Bokke. “Ons sal seker later vandag hoor of hy wel beskikbaar is. “As hy nie speel nie, sal hy – soos die naweek by die Bokke – vir die manne water op die veld dra, insette lewer in ons meetings en help waar hy kan.” Die Streeptruie het volgende week ’n loslootjie. Die kans is dus goed dat Kolisi reeds die naweek ingespan sal word. “Die oorspronklike plan was dat hy eers moet oefen en dan speel,” het Snyman gesê. “Ons sal egter by die Springbokke se mediese span hoor of hy kan speel en hoeveel game time hy by ons moet kry.” Snyman het ook laat blyk die spoedvraat Ser­geal Petersen kan ook in aanmerking kom. “Sergeal het reeds laas week saam met ons begin oefen. “Die mediese span sal ook nog ’n call maak of hy sal kan speel,” het hy bygevoeg.