MERILYN Grootboom van Erijaville in die Strand sien rooi. Dis nadat die Stad Kaapstad haar meegedeel het sy skuld R60 000 vir elektrisiteit. Volgens Grootboom het sy ’n koopkragmeter. Die elektrisiteitsafdeling het in Junie 2018 met ’n ondersoek bevind daar is aan die koopkragmeters in die gebied gepeuter. Talle van die inwoners is toe met R6 000 beboet daarvoor, Grootboom inkluis. Sy sê egter toe dié ondersoek gedoen is, het sy nie in die huis gewoon nie, maar een van haar familielede. Sy het egter verantwoordelikheid aanvaar daarvoor en haar boete afbetaal. Elke keer wanneer sy elektrisiteit gekoop het, is ’n bedrag afgetrek vir die boete. Grootboom sê: “Toe ek verlede week by die raadskantore kom om uit te vind oor my rekening, is ek gesê die R6 000 is afbetaal, maar dat ek nog R60 000 skuld! “Niemand kon my sê hoekom ek dié klomp geld skuld nie. “Die ander mense wat ook beboet is en wat, nes ek, hulle skuld afbetaal het, skuld nou niks nie.” Die mayco-lid vir energie en klimaatsverandering, Phin­dile Maxiti, sê gedurende ’n inspeksie is bevind dat aan Grootboom se meter gepeuter is sodat dit nie rekord gehou het nie. Maxiti sê haar rekening is weens dié oortreding aan­gepas met R52 000. Hy sê hulle het Grootboom ook tegemoet gekom met die tarief vir ’n jaar en haar net vir drie jaar aangeslaan. Maxiti sê haar bure se rekenings sal ondersoek word.