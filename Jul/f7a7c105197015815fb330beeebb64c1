’N COP en sokkerheld het geval. So is konst. Songezo Khetiwe (31) gister in ’n gedenkdiens in Delft onthou. Khetiwe is Sondag in die vroeë oggendure koelbloedig doodgeskiet toe ’n skollie op hulle polisievên in Delft-Suid losgebrand het. Hy is op die toneel dood en twee van sy kollegas is gewond. Die minister van polisie, Bheki Cele, het in die gedenkdiens gesê misdadigers het oorlog teen die cops verklaar. Cele sê: “Ons moet beter voorbereid wees as ons uitgaan na ’n misdaadtoneel wat potensieel lewensgevaarlik kan wees. “ ’n Moord op ’n polisielid is nie ’n gewone moord nie. Dit is ’n aanval op die staat en is hoogverraad. “Die beskuldigde is ’n geharde misdadiger wat vorige oortredings het en was al in die tronk vir kaping en huisbraak.” Volgens Cele is Khetiwe geskiet sonder dat hulle iemand gejaag of gesoek het. Hy en sy kollegas was besig om patrollie in die gebied te doen toe die skobbejak op die vên losbrand. Reggie Maart, cluster-voorsitter van die Delft-gemeenskapspolisieforum, het die moord op Khetiwe veroordeel. ’n Familielid het hom as ’n talentvolle sokkerspeler beskryf. “Hy was ’n wenner en ’n ster vir die polisie se provinsiale sokkerspan. “Hy was drie jaar in die polisiediens en is oorspronklik van die Oos-Kaap. “Hy was ongetroud en is die pa van twee dogters – vier en sewe jaar oud.” Tonnel Volgens hom was Khetiwe die broodwinner vir sy broer en suster, aangesien hulle ouers al oorlede is. Lt.genl. Khombinkosi Jula, provinsiale polisiekommissaris, sê: “Ek sukkel nog om uit die donker tonnel van hartseer en droefheid te kom en die lig te sien. “Die feit dat die verdagte gearresteer is, bring min vertroosting vir die oorledene se familie. Hy was ’n gewaardeerde en waardevolle cop wat ons verloor het. “Sy sinnelose moord was net nóg ’n statistiek vir die beskuldigde om sy misdaadprofiel op te bou. Daar is geen respek of gesag vir polisielede meer nie.” Khetiwe sal Saterdag in die Oos-Kaap begrawe word. 