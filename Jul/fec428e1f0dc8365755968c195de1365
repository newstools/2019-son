DIE Woodstock-polisiestasie se strewe om die gebruik van onwettige vuurwapens te bekamp, het tot die arrestasie van drie verdagtes gelei. Die drie mans, 18, 26 en 28 jaar oud, is Woensdagoggend om 11:00 onder die Kerkbrug in Woodstock betrap. Die polisie het inligting ontvang met betrekking tot die wegsteekplek van die verdagtes, wat vermoedelik betrokke is by gewapende rooftogt in Woodstock. Met die lede se aankoms by die wegsteekplek het hulle die drie verdagtes gekry met 'n blou sak wat verdag gelyk het. Die vuurwapens en ammunisie was in die blou sak. Die gekonfiskeerde vuurwapens gaan nou vir toetse gestuur word om vas te stel of dit voorheen in misdade gebruik is. Die verdagtes verskyn Vrydag in die Kaapstadse landdroshof. 