THEMBINKOSI Lorch, die voormalige Chippa United-speler, was Saterdagaand Bafana Bafana se hero in die Cairo International-stadion teen Egipte Die Orlando Pirates-speler het in die 85ste minuut die Pharaohs-ondersteuners se harte gebreek deur die enigste doel van die wedstryd aan te teken om 'n 1-0Â  oorwinning te verseker. Bafana het hul beste vertoning in die 2019 Afrikabeker-toernooi gespaar vir een van die toernooi se gunstelinge. Voor die wedstryd het die Pharaohs al drie hul groep wedstryde oortuigend gewen. Nie eens die Liverpool-ster Mohamed Salah kon Bafana stop nie. Bafana het 'n goeie verdedigingspoging gelewer net soos in hul vorige wedstryde, maar het ook die keer harder probeer op die aanval. Volgens statistieke het Bafana en Egipte albei 14 pogings op doel gehad, maar Bafana was meer klinies. Lorch, die PSL se Speler van die Jaar, het een van Bafana se 14 kanse laat tel. Die uitslag, veral met n ster soos Salah in Egipte se span, maak dit een van die Afcon-toernooi se grootste skokke. Die vraag is nou of Bafana na die vertoning al die pad kan gaan en die titel kan lig?