DIE Chilli Boys moet hulle Premiersokkerliga-veldtog (PSL) een wedstryd op ’n slag benader. Chippa United begin dié seisoen teen die nuweling in die PSL, Stellenbosch FC. Die vraag is of die Baaienaars genoeg skietgoed het. Die huidige breier, Clinton Larsen, het die Chilli Boys laas seisoen net-net van relegasie gered. Dít nadat daar toe reeds drie afrigters by die klub was. Dié keer sal veral Larsen dit anders wil hê. Sedert Chippa die Kaap vir die Baai verruil het, het hy nog elke seisoen óf gesukkel óf goed gedoen. Larsen het vroeg in die voorseisoen aan sy span begin kap. Hy het ag nuwe spelers ingebring om seker te maak die klub speel nie weer yo-yo op die puntelys nie. Larsen sê hy wil onder die top-ag spanne eindig. Die voormalige breier van Golden Arrows het dit gewoonlik met sy vorige klubs reggekry wanneer hy van die begin af in beheer was. Hy het laas seisoen gesê hy kan nie verstaan hoe die Chilli Boys in die rele­gasiesone beland as daar soveel talentvolle spelers in die klub is nie. Chippa het ook ’n bietjie van ou hout ontslae geraak. Mark Mayambela en ander oortollige spelers is in die pad gesteek en Daine Klate is nou die Diski Challenge (MDC)-breier. Die Chilli Boys het ’n paar sterre, soos Tebogo Tlolane en Zitha Macheke, laat gaan, maar hulle met die ervare Mzikayise Mashaba, Diamond Thopola en Meshack Maphangule vervang. Dit kan net Larsen se invloed wees. Nou is die groot vraag waar Chippa gaan eindig met Larsen wat van die begin af in beheer is.