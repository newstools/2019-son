’N KLOMP bergies het gister betoog en ’n memo aan Kaapstad se mayor, Dan Plato, oorhandig. Hulle grootste versoek is dat die fines teen hulle geskrap word. Dit beloop reeds duisende. Die Stad Kaapstad oorweeg nog sy reaksie. Richard Bosman, uitvoerende direkteur van die Stad, sê: “Die Stad volg die wetgewing. As hulle nie betaal nie, sal ’n hofverskyning volg. “As die straatmense nie in die hof verskyn nie, sal hulle toegesluit word.” Behuising Natasha Downe, direkteur van die welsynsorganisasie Guardians, sê: “Dié boetes is belaglik. “Die president se Sona het die straat misgekyk. Die swaar lewe van die duisende straatmense in ons stad is die real state of the nation.” Die bergies se memo handel oor hoe ’n groot probleem behuising is. Van die ander probleme wat hulle in die gesig staar, is: “Vroue word verkrag, siektes versprei onder die straatslapers, misdaad teen hulle vermeerder en baie vroue op straat is sekswerkers. “Baie kinders word op straat gebore en het geen mediese hulp nie.” Straatmense word ge­fine as hulle reënwater gebruik om te was. Hulle word ook heavy gefine omdat hulle op straat slaap. Marco Rosier (34) sê hy slaap op straat, want hy kan nie bekostig om R20 per dag vir ’n shelter te betaal nie. Rafiek Adams (32), sy vrou en hulle twee kinders slaap al vyf jaar op straat. “My vrou is R800 gefine oor sy reënwater gebruik het om die kinders te was.”