DELICIOUS van Clanwil­liam het sy besoekers, Excelsior, Saterdag met 25-7 geklop. Die manne van die Matzikama-streek sal egter nog lank wonder oor dié wedstryd in die Boland se Groot Uitdaagbeker-kompetisie. Die spelers se verdediging en balhantering was absoluut pateties in die eerste helfte. Hulle spel was in die tweede helfte darem heelwat beter. Die span se afrigter, Nico Mouton, sê hy is bitter teleurgesteld dat sy spelers Excelsior se doellyn nie meer as net vier keer oorgesteek het nie. Melvin Bocks (losskakel) het Excelsior se enigste drie gedruk. Graham Fortuin (skrumskakel) het dit verdoel. Bocks, wat ’n doring in Delicious se vlees was, was ook die besoekers se groot held. Hy het soos ’n tier verdedig, was prominent in die aanval en sy taktiese skoppe het die tuisspan op die agtervoet gehou. Marco Ockhuis (flank) het twee drieë vir Delicious gedruk.