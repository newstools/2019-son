’N GROEP Baaise studente het drie sake van bedrog teen die nasionale finansiële hulpskema vir studente (NSFAS) geopen. Sowat 100 studente het Woensdagmiddag deur die middestad geloop om voor die Humewood-polisiekantoor te gaan betoog. Dít kom nadat die geld wat deur die NSFAS oorbetaal is, kort daarna weer onttrek is, moan die studente. Die betoging is gelei deur die studente-organisasie Sasco. Die NSFAS gebruik die Celbux-stelsel om geld oor te betaal, verduidelik die student Neziswa Mlumiso. “Ons kry dan ’n voucher number van Celbux en saam met ons NSFAS-pinnommer kan ons dan die geld by Spar of Shoprite trek.” Sy verduidelik op 15 Februarie is haar akkommo­dasie-en-vervoertoelaag van R2 600 oorbetaal. “Ná net ’n paar dae was die geld weg. Eers was R500 weg en ’n paar dae later nóg R500. “Ek het die NSFAS se tolvrye nommer probeer bel, maar jy luister net heeldag na musiek en niemand help jou nie. Ek het ook al twee emails gestuur, maar nog g’n antwoord gekry nie.” Nóg ’n student (anoniem) sê haar vervoertoelaag vir R975 is by die Shoprite in Queenstown onttrek. “Die NSFAS het die geld 08:00 oorbetaal. ’n Paar minute later was dit weg. Al sê ek vir die NSFAS ek is in Port Elizabeth en kon nie die geld in Queenstown onttrek het nie, is daar net niks.” Khaya Matiso, hoof van die TVET-kollege in die Baai, was ook by die betoging. “As bestuur, as personeel en as studenteraad moet ons almal misdaad beveg. “My studente is bekommerd oor bedrog en misdaad wat in die finansiële hulp­instelling en buite die kollege plaasvind. Hulle het geld nodig vir onderrig en vervoer,” het Matiso gesê. Bevestig Christian Velaphi, Sasco-koördineerder, het ’n memorandum aan lt.kol. Mark Houwland oorhandig en ’n skriftelike antwoord geëis. AO Alwin Labans, polisiewoordvoerder, bevestig drie sake van bedrog is geopen. Kagisho Mamabolo, die NSFAS se woordvoerder, sê in ’n verklaring op sy webwerf hulle weet van klagte wat die studente gelê het. “Die saak is aan misdaadintelligensie oorhandig en ons kan nie tans enige nader inligting bekend maak nie. “Ons doen ’n beroep op studente om te alle tye hulle pinnommers geheim te hou.”