DRIE laities is in die voortslepende bendegeweld in Manenberg gewond. ’n Skietery het Dinsdagaand 20:47 op die hoek van Irvinestraat en Great Fish-laan uitgebreek. Een van die laities (16) is in die maag gewond. ­Hy is tans in die hospitaal. Volgens sers. Liesel Beukes, polisiewoordvoerder, het die kinders buite voor die huis gespeel toe die bendes op mekaar begin losbrand. Die ander seun (10), wat ook in die bendes se kruisvuur beland het, is in die knieë gewond. Nog ’n seun (13) is in die regterbeen geskiet. Hulle is per ambulans van die toneel af hospitaal toe geneem. Die skietvoorval kom kort nadat ’n dwaalkoeël ’n swanger vrou Dinsdagmiddag noodlottig in die kop getref het. Sy is gister volgens die Moslem-geloof in Manenberg begrawe. Ondersoek Volgens Beukes is niemand nog gearresteer nie. Die cops ondersoek die voorval. Volgens kapt. FC van Wyk, polisiewoordvoerder, het lede van die eenheid teen bendes ag mans tussen die ouderdom van 16 en 42 jaar vir moord, poging tot moord en die besit van ’n onwettige vuur­wapen en ammunisie gearresteer. Van Wyk sê: “Die lede het op inligting vanuit die gemeenskap gereageer nadat ’n vrou in die gebied noodlottig gewond is. “Die lede het twee verdagtes in Gamtoosstraat vir die onwettige besit van ’n vuurwapen en ammunisie gearresteer. “Daar word vermoed dat dié vuurwapen in die skietery gebruik is.” Die verdagtes sal binnekort in die Athlone-landdroshof verskyn.