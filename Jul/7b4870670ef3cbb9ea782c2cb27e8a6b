DIE Stad Kaapstad verbied bergies nou kragtens ’n munisipale verordening (by-law) om op straat te slaap. En dié by-law maak bergies in die Helderberg-gebied ook vies. ’n Hele paar van hulle het aan Son gesê dié wet wat nou afgestof word, is onmenslik en duiwels. ’n Smous, Adnaan Robertson, sê: “JP Smith (die Stad se mayco-lid vir veiligheid en sekuriteit) en die DA moet hulle kop laat lees, want dié wet is onmenslik. “Die straatslapers is in die algemeen vredeliewend. Hulle doen niks verkeerd nie.” Robertson reël al die afgelope 10 jaar Krismispaarties vir bergies. Robertson sê in die Helderberg is daar net in Somerset-Wes ’n nagskuiling en dié is altyd vol. Bevoordeel Van die bergies slaap skoons by polisiestasies, soos dié in die Strand. ’n Cop van Somerset-Wes sê bergies wat in die middedorp op straat slaap, bevoordeel die cops. Die cop wou nie sy naam gee nie, maar hy sê dié bergies maak gereeld alarm as daar ingebreek word. Julia Arends (50) woon al 15 jaar op straat. Sy was die taxi’s van Lwandle, die Strand en Nomzamo. Die drivers beskerm haar en maan dat niemand dit sal durf om haar leed aan te doen nie. Berenice Manuel (17) is op straat sedert haar mammie oorlede is. Almal stem saam hulle word geteiken.