DIE Johannesburgse dieretuin het Donderdag gesê John Varty se aanbod om hulle R1 miljoen vir hulle drie olifante te betaal, is sommer bog. Varty is ’n omgewingsaktivis wat flieks oor die natuur maak. Jenny Moodley, van City Parks, het aan News24 gesê dié aanbod “is net nog een van sy gewone publicity stunts”. Varty het die aanbod op Facebook aan die direkteur van die dieretuin gerig. Die post sê: “Hiermee bied ek aan om julle R1 miljoen te gee vir die drie olifante wat in aanhouding is.” Varty het aan TimesLIVE gesê mense wêreldwyd stem saam olifante hoort nie in ’n zoo nie. Hulle is sosiale diere en moenie in klein kampe aangehou word nie. Dieretuine is dus nie geskik vir hulle nie. – News24