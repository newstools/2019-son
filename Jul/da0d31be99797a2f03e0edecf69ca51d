VAN volgende week af gaan jy jou sommer klaar lag vir kykNET se skreeusnaakse komedie Lui maar op, Belinda. Vir dié reeks van 13 episodes het van die grootste name in die TV-wêreld kragte saamgesnoer om seker te maak jy kry Maandae jou broodnodige lag-medisyne in. Die TV-veteraan Brümilda van Rensburg is een van die permanente lede in die rolverdeling. Saam met haar is die briljante Annelisa Weiland. Dan is daar Eric Nobbs, Duncan Johnson en die veelsydige Carmen Maarman. Dit is ook die jong akteur Wian Taljaard se eerste hoofrol in ’n televisiereeks. Dié komediereeks speel af in George, waar die noodlot die karakters by ’n algemene handelaar saamgebring het. Ian en Ander is ’n klein hoekwinkeltjie en behoort aan Ian Jantjies (Duncan Johnson), ’n middeljarige man wat die gejaag van die groot stad vir die vrede van ’n kleiner dorp verruil het. Maar vrede is daar nie eintlik nie, want drie “ouer” mense wat vir hom werk, gee hom ook grys hare. Belinda Swanepoel, ’n eertydse Afrikaanse aktrise, is meer voor haar spieëltjie as voor haar kasregister. Annetjie Nel, ’n konserwatiewe militaristiese bakster, bemoei haar meer met winkel­sake as met die koek van die dag. Dan is daar die arme, sjarmante boereheld Frans Wessels, wat die vrede tussen Annetjie en Belinda probeer bewaar, maar selde daarin slaag. Die reeks skop af met ’n nuwe aanstelling – die jong bleeksiel Dirkie, wat hoof van sekuriteit word. Dan kom steek Maggie (Carmen Maarman) Ian se ongeskikte vrou wat nie weet van groet nie, haar neus in haar man se sake. Jy sal Carmen onthou van die verhoogstuk Aunty Merle, The Musical. Sy is ook die stem van Gulseren in die telenovela Gebroke Harte op eExtra. Kyk, as jy dink Annelisa, wat die rol van Antjie vertolk, is enigiets soos haar sagmoedige 7de Laan-karakter, Hilda, moet jy weer dink. Antjie is ’n regte klein vuurvreter wat sorg dat reg en geregtigheid te alle tye geskied. Sy en Belinda (Brümilda se karakter) is pal in mekaar se hare. Dit sorg vir lekker slim en skerp bekgevegte tussen dié twee wat jou behoorlik sal laat skaterlag. Antjie is bang vir niemand nie, veral nie die kamtige fênsie Belinda wat in haar vroeër jare ’n aktrise was en nou heel nederig die till moet slaan nie. Sy vat selfs die winkelbaas se ongeskikte vrou met die lang vingers aan. Ja-nee, jy sal jou moet regmaak vir lekker sparks van dié drie rissiepitte met die vinnige comebacks. So ’n paar weke gelede het ek die geleentheid gehad om twee van die episodes te kyk en met die cast blad te skud. Ek het Brümilda sommer op die vrou af gevra hoekom sy ingestem het om die rol van Belinda te vertolk. “Man, toe ek daai script lees, het ek geweet die rol is vir my uitgeknip. Ek is mal oor die intelligente goeters wat Belinda kwytraak,” sê sy toe. Verskeie bekende akteurs soos Marion Holm, Denise Newman, Therese Bam en Hannes van Wyk gaan ook elke week gasverskynings in die reeks maak. Die hoofskrywer van Lui maar op, Belinda is Chris Vorster. Die ontluikende skrywer Marcel Spaumer het egter met die storie-idee vorendag gekom. Saam met hulle is die Suidooster-aktrise Desiré Gardner en Wessel Pretorius mede-skrywers. Corné van Rooyen het die regie vir die reeks behartig. ) Hierdie lekker-lag-komediereeks begin 20:00 op Maandag 8 Julie. 20:00.