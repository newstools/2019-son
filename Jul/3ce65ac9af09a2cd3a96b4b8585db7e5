AL IS ’n sesjarige kind die afgelope naweek in Mitchells Plain gewond, het bendegeweld in die algemeen afgeneem. Volgens Abbie Isaacs, voorsitter van die Mitchells Plain-polisiëringsforum, het die skietery drasties afgeneem. Isaacs sê: “Ons skryf dit toe aan die groot polisieteenwoordigheid in die gebied. “Hulle moet asseblief die situasie onder beheer hou en voortgaan met die goeie werk.” Ondanks die groot polisieteenwoordigheid in die gebied is nog ’n man Sondag in Beacon Valley raakgeskiet. Die voorval het in Hengelaarstraat gebeur toe die man vanuit ’n wit motor geskiet is. Hoop Volgens Byron de Villiers, voorsitter van die Lentegeur-polisiëringsforum, was dit die afgelope naweek by hulle ook baie stil. De Villiers sê: “Ek hoop dit bly so en dis nie net die stilte voor die storm nie.” Die onbekende man se lyk is in 11de Laan, Hazeldene, gekry. Die omstandighede rondom die voorval word nog ondersoek. ’n Skietvoorval het Maandagmiddag in Oxfordstraat gebeur en ’n man is gewond. Die slagoffer is met ’n ambulans na die hospitaal geneem. Niemand is nog in verband met die voorval gearresteer nie.