HEIDELBERG. – Twee leerders wat veral op die rugbyveld uitblink, is onlangs gekies om hulle talente in die buiteland ten toon te stel. Reevin February en Lleyton Buys is leerders aan onderskeidelik die Hoërskool Langenhoven en die Hoër Landbouskool Oakdale. Hulle is vroeër vanjaar gekies om in Engeland en Italië te gaan toer. Funksies February is ’n gr. 12-leerder wat op heelagter baie belowend vertoon. Hy is ingesluit in die o. 19- Tony Stoops-span, terwyl Buys by die 0. 15-Blue Crane-span ingesluit is. Die groepe gaan in September 10 dae in die buiteland toer. Daar is ongelukkig hoë koste aan verbonde. Ten spyte van die vele funksies wat hulle familie en vriende al gehou het, kort hulle nog baie geld om die toer mee te maak. Die afgelope Sondag is ’n dinee ten bate van albei in die Kairos-skoolsaal gehou. Cameron Dugmore, Wes-Kaapse parlementêre leier van die ANC, het die projek as gasspreker ondersteun. Volgens Dugmore kort die twee seuns gesamentlik nog ongeveer R40 000 om die trip mee te maak. Die finale bedrag moet teen eerskomende Vrydag inbetaal word, anders sal hulle nie kan saamgaan nie. Dugmore doen ’n dringende beroep op veral besighede in die Hessequa-streek om die twee rugbysterre se droom waar te maak. Hy het benadruk as net 20 sakemense elk R2 000 skenk, sal Reevin en Lleyton se kop deur wees.