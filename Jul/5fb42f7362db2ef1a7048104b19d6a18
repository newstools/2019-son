LEERDERS van die Hoërskool Gordon en die Primêre Skool Danie Ackermann sal die pad volgende jaar op ’n veiliger manier kan oorsteek. Die department van vervoer en openbare werke het onlangs begin om op ’n voetoorgangbrug oor die N2 by Garden Village, Somerset-Wes, te bou. Die projek, wat R22 miljoen beloop, sal na verwagting teen einde 2020 voltooi wees. Talle leerders gebruik die besige pad as kruising. Verskeie voetgangers het al daar gesterf omdat daar geen veilige plek is om die pad oor te steek nie. Luidens ’n verklaring sal die projek werkgeleenthede aan mense uit die omgewing verskaf. Die konstruksie van die brug sal ’n beperkte impak op pendelaars hê, lui die verklaring verder. Die nodige werk op die staalboog sal saans gedoen word.