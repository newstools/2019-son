’N SPESIALE raadsvergadering van die Cederberg-munisipaliteit in Piketberg­ het Woensdag in chaos verval. Toe die stof gaan lê, was die mayor, William Farmer, en sy onderburgemeester, Fran­cina Sokuyeka, sonder job ná ’n mosie van wantroue teen hulle. Sylvia Qunta van die ANC is as die nuwe burgemeester aangestel nadat die DA-speaker, Benjamin Zass, met die ANC gestem het om Farmer uit die stoel te lig. Marianne Nel van die ANC is as die onderburgemeester aangestel. Zass het direk daarna as speaker bedank en en na die ANC oorgeloop. Paul Strauss is in sy plek aangestel. Die res van die DA-raadslede het uit die raadsaal geloop oor hulle nie die nuwe aanstellings as wettig beskou nie. Die DA het vuur gespoeg oor Zass glo met die ANC gekonkel het om Farmer uit die stoel te lig. Volgens Lorraine Botha, hoof van die DA by die Cederberg-munisipaliteit, is die mosie van wantroue deur die ANC gebring. Zass het die ANC ondersteun ten spyte van teenkanting van die munisipale bestuurder. Botha sê: “Die DA-raads­lede het nie die mosie van wantroue ondersteun nie oor dit onwettig was en hulle het die raadsaal verlaat. “Ten spyte daarvan het die ANC voortgegaan en die burgemeester en onderburgemeester verwyder.” Volgens Botha het dit ’n gewoonte van die ANC in die provinsie geword om wettige munisipale rade deur onwettige metodes oor te neem. Die DA het aangedui hy gaan regsadvies oor die voorval inwin.