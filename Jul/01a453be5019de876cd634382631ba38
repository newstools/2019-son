DIT maak nie saak of hulle ’n medalje in Liverpool wen of nie, die Suid-Afrikaanse netbalspan het klaar groot hoop opgebou vir die volgende Wêreldbeker-toernooi. Ironies genoeg word dié toernooi in 2023 in Kaapstad aangebied. Lede van die SA reëlingskomitee het Vrydag in ’n speech belowe hulle is slaggereed noudat die mantel op hulle geval het. “Ons gaan baie hard werk en oor die volgende vier jaar voorbereidings tref,” sê JP Smith, mayco-lid belas met veiligheid en sekuriteit. “Kaapstad het ’n sterk track record as stad wat groot events kan aanbied. Ons is nie verniet aangewys as die wêreld se beste bestemming vir feeste en events nie. “Ons infrastruktuur is uitstekend, fasiliteite is wêreldklas, ons lughawe is fantasties en ons gasvryheid­bedryf is uit die boonste rakke. “Ons sal ons World Cup promote onder alle liefhebbers van netbal en ander sportsoorte. Ons sal hulle aanmoedig om nie net die netbal te gaan kyk nie, maar ook Kaapstad en die Wes-Kaap te ervaar.” Kontinent Cecilia Molokwane, president van Netbal Suid-Afrika, meen die toernooi in die Kaap sal nie net vir die Stad se mense of SA burgers wees nie, maar ook vir Afrika. Die kontinent was reeds goed verteenwoordig by vanjaar se toernooi met Uganda, Zimbabwe en Malawi wat ook in Liverpool deelgeneem het. “Ons het ’n verantwoordelikheid as lid van die INF (netbal se beheerliggaam) om die sport in Afrika te ontwikkel. Ons beskou Afrika as ’n slapende netbalreus. Daar is klaar vier spanne op die kontinent wat onder die bestes in die wêreld tel,” aldus Molokwane.