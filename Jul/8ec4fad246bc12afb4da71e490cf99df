KRIEKET kry vandag ’n heel nuwe Wêreldkampioen – maar niemand sonder Britse wortels wil tog sien dat Engeland die titel lig nie. Die bleekbene se teenstanders in vandag se groot final op Lord’s is Nieu-Seeland. Dis die Black Caps se tweede agtereenvolgende eindstryd. Onthou, hulle was mos die span wat Protea-harte vier jaar gelede in die semi in Auckland gebreek het om die Aussies in Sydney te pak. Die Kiwi’s was egter erg teleurstellend in daai final, wat met gemak deur Australië gewen is. Nou kry Kane Williamson (kaptein) en sy Black Caps die kans om vir een van die grootste opskuddings in die sport se geskiedenis te sorg. Die krieket wat Engeland oor die laaste vier jaar op pad na sy vierde verskyning in ’n eindstryd gespeel het, verdien egter ’n kroon. Trevor Bayliss (coach) het kliphard gewerk om dié Engelse die beste in die wêreld in die korter formaat te maak. En dié gebore Aussie sal sy missie op die regte manier wil afsluit deur die gesogte Wêreldbeker-titel te buit. Daarna lê daar nog net die reeks om die as – teen Australië – vir Bayliss voor voordat hy finaal Engelse krieket groet. Al waarvoor die fynproewer sal vra, is ’n eindstryd wat minstens tot met die laaste boulbeurt jou op die puntjie van jou stoel sal laat sit. Die laaste sodanige eindstryd was in 1987 in Kolkata toe Australië die einste Engelse met net sewe lopies op Eden Gardens geklop het. Elke final sedert daai jaar was maar ’n eensydige affêre.