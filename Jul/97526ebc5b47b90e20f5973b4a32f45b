DANKIE, maar nee dankie! Jürgen Klopp, bestuurder van Liverpool, het sy stilswye verbreek oor gerugte dat Pool Philippe Coutinho en Gareth Bale se dienste sal bekom. Countinho en Bale word albei sterk gelink met ’n skuif na Anfield. Barcelona het reeds aangedui hy is gretig om Cou­tinho weer aan die Reds te verkoop. Bale, ’n sterspeler van Wallis, en sy bestuurder by Real Madrid, Zinedine Zidane, sit glad nie om dieselfde vuur nie. Dít is waarom Bale by Anfield groener weivelde soek. Klopp meen die kans is skraal dat Coutinho in dié stadium sal terugskuif Pool toe. “Ek hou baie van Phil (Cou­tinho),” het Klopp gesê. “Ek dink hy is ’n fantastiese speler en ál daai goed, maar dit sal ’n groot klomp geld kos om hom te bekom. “Dis net nie ons jaar daarvoor nie. Dis net nie moontlik nie,” het Klopp bevestig. Die Duitse bestuurder dink Bale se dienste sal die Reds ook miljoene pond uit die sak jaag. “Bale behoort aan Real Madrid. As hy waai, sal hy buitengewoon duur wees en ook ’n groot salaris moet kry,” het Klopp verder verduidelik. Saamwerk “Hy is ’n ongelooflike speler. Ek hou ook baie van hom, maar dit gaan nie net oor hom nie. Jy moet ’n span bou. “ ’n Span is nie ’n samestelling van die beste individuele spelers nie; hulle sal móét saamwerk.” Klopp het die dienste van net een aanwins opgeraap – die 17-jarige Nederlandse verdediger Sepp van den Berg van PEC Zwolle. – AP