MOSSELBAAI. – ’n Vermeende wasgoeddief sit nou self sonder ’n draad toe mense sy shack afgebreek het. Die voorval het Sondag in Aslapark in Mosselbaai gebeur. Volgens inwoners steel die man klere van wasgoed­lyne af en verkoop dit dan. Sondag het ’n groep inwoners op die man toegesak. ’n Groep vroue het hom gevra waar hulle klere is. Mavis Cupido (33) sê sy het twee corduroy-broeke in een week verloor. “Die man steel die klere van ons wasgoedlyne en verkoop dit dan by sy second ­hand stand. “Ek het een van die broeke gesien wat ek self gemerk het en het die merk vir hom gewys. Dis lelik van hom om van mense te steel en dit te verkoop.” Volgens Delvin May (23) het twee broeke en ’n trui Saterdag van sy wasgoedlyn af verdwyn. “Ek het Saterdag van die werk af teruggekom en gesien my broeke is weg. Mense was kwaad en wou dit stopsit. “Dis nou winter en hy steel hulle enigste klere. Mense wil hom nie meer hier hê nie.” May het gesê hulle hoef nou nie meer oor hom te worry nie. “Inwoners het sy shack afgebreek en ons wil hê hy moet waai.” Gemeenskapsleiers het die optrede van die inwoners veroordeel en gesê mense moenie die wet in hulle eie hande neem nie. “Inwoners moet misdade liewer by die polisie aanmeld en nie self optree nie,” het Godfrey Jansen, ’n plaaslike gemeenskapsleier, voorgestel.