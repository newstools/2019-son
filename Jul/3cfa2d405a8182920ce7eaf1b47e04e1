VIER mans het Dinsdagoggend voor sonopkoms die Life Westville-hospitaal bestorm en personeellede en 'n pasiënt beroof. Die vier boewe het die sekuriteitswagte, 'n personeellid en 'n pasiënt, wat gewag het op mediese sorg, beroof en ook twee televisies gesteel. 'n Bron het aan die Daily News vertel dat alles binne 'n minuut gebeur het. Volgens die bron het 'n wit Toyota Etios buite die voorste ingang gestop waarna vier mans uitgeklim het. "Hulle het die ontvangsarea binnegestorm terwyl die bestuurder in die kar gebly het," sê die bron. Die bron kon net een van die rowers met 'n vuurwapen sien en is nie seker of die ander ook gewapen was nie. Die mans het hoodies gedra om hul gesigte te bedek. Meeste  van die pasiënte en personeel het gevlug toe die mans die hospitaal binnegaan. Die wagte was nie gewapen nie. Kol. Thembeka Mbele, 'n polisiewoordvoerder, sê 'n saak van roof word ondersoek. Atish Maharaj, bestuurder van die hospitaal, sê geen pasiënte of werknemers is beseer nie. Maharaj sê die voorval was ontstellend en dat behandeling aan werknemers aangebied word. "Die veiligheid en sekuriteit van ons pasiënte, werknemers en eiendom is van uiterste belang. Ons is in gesprek met ons sekuriteitsmaatskappy om die hospitaal se maatreëls te bespreek.". -Daily News