THEMBINKOSI Lorch het op die regte tyd in die Afcon-toernooi sy verskyning vir Bafana Bafana gemaak. Só dink die gewese Bafana-speler Elrio van Heerden oor die land se nuutste hero. Lorch het Saterdagaand in die Cairo International Stadium die wendoel aangeteken. Verskil Daarmee is die gasheerland, Egipte, met 1-0 uit die ronde van 16 geskop. Voor die wedstryd het baie kenners gedink Stuart­ Baxter, afrigter van Bafana, moes Lorch eintlik reeds in die groepwedstryde al ’n kans gegee het. “Baxter het die regte besluit geneem om Lorch teen Egipte te laat speel. Hy het die verskil gemaak. “Dit was sy tyd. Sy taktiek was dus reg.” Van Heerden het verder gesê Baxter het hom jare gelede teen Cape Verde sy debuut laat maak. Baie kenners dink Baxter se spankeuses is nie altyd reg nie, maar Van Heerden stem nie saam nie. “Ek weet hoe Baxter dink en te werk gaan. Daarom dink ek daar was ’n rede dat hy Lorch teen Egipte ingebring het. Dit gaan alles oor wat die afrigter dink gaan werk. “Dalk werk Lorch nie in ons volgende wedstryd, Woensdag (môre) teen Nigerië, nie, maar dis weer die afrigter se besluit.” Nigerië het nes Egipte ’n handvol sterre. Alex Iwobi, wat vir Arsenal in die Engelse Premierliga speel, het juis die wendoel aangeteken in hulle oorwinning van 3-2 oor Kameroen. “In dié stadium worry ’n mens nie soseer oor die sterre nie. Bafana het Mo Salah stil gehou. So, Bafana kan dit moontlik weer doen teen Nigerië.” Baxter voel self goed oor sy span se vertoning. Selfs die gewese Manchester Unit­ed-breier José Mourinho het Bafana geprys. “Suid-Afrika was geduldig, gedissiplineerd en goed georganiseerd. Aan die ander kant was Egipte baie teleurstellend,” het Mourinho gesê. Hy het die wedstryd as ontleder gedek.