DIT lyk asof die Suid-Afrikaanse Sokkervereniging (Safa) aan Stuart Baxter langer ’n kans sal gee om die nasionale span te coach. Baxter het Bafana Bafana tot in die kwarteindronde van vanjaar se Afrikabeker-toernooi gelei. En nuus van Safa House is dat daar nie oorhaastig oor die Brit se toekoms besluit sal word nie. Verskeie sokkerkenners en voormalige spelers se tonge klap reeds oor Baxter wat eintlik maar moet waai. Hulle glo Bafana het swak gespeel en net-net as die vierde swakste span na die ronde van 16 deurgeglip. Mark Williams is een oudspeler van die nasionale span wat voel dis miskien weer tyd vir ’n local coach om die leisels oor te neem. “Ek gaan nie sê wat met Baxter moet gebeur nie, maar ek dink ons moet definitief kyk na die toekoms en om ’n goeie plaaslike afrigter vir Bafana te kry,” sê hy. “(Gavin) Hunt doen goed en hy is al die laaste paar jaar een van die land se voorste coaches. So, ek dink as ons na iemand plaaslik kyk, moet ons hom ’n kans gee.” Volgens Williams was Baxter die breier by die Afcon-toernooi wat die vierde hoogste pay. Hy voel die geld kan baie beter benut word as iemand plaaslik aangestel word. Hunt is nou al sedert 2013 by Wits, wat hom reeds een van die mees konsekwente afrigters in die PSL maak. Hunt het Wits in die 2016/17-seisoen na sy eerste PSL-titel gevat én die Telkom Knockout Cup ver­ower. Hy het ook in 2016 die MTN8-titel met Wits gewen.