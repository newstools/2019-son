DIE bekendmaking dat 10 miljoen mense in Suid-Afrika werkloos is, beteken die krisis is nou ’n katastrofe. Só sê die leier van die DA, Mmusi Maimane. Statistieke Suid-Afrika (Stats SA) het dié syfers gister bekend gemaak. Maimane sê die Ramaphosa-regering het geen duidelike plan om die ekonomie te laat groei nie. Die amptelike werkloosheidskoers het met 1,4 persent gestyg van 27,6% in die eerste kwartaal van 2019 tot 29,0% in die tweede kwartaal. Dit beteken dat 232 000 mense meer as in die eerste kwartaal werkloos is. Gesondheid “Die waarheid is, as pres. Ramaphosa nie die beleide skrap wat die ekonomie doodmaak en met duidelike beleide vervang nie, sal die krisis nie bedaar nie.” Maimane sê die onteiening van grond, nasionalisering van gesondheid en ander vernietigende ANC ekonomiese beleide het hul dae gehad en dis tyd vir ’n nuwe aanslag. Hy sê die katastrofe beklemtoon net die feit dat die ANC-regering geen plan het om die ekonomie om te draai nie.