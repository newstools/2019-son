RONALD Lamola, die nuwe minister van justisie en korrektiewe dienste, het ‘n oplossing vir sy kabinetskollegas wat nuwe dekor soek. As hy sy sin kry, sal die meubels by die kantore en ampswonings van die ministers deur inmates gemaak word. Die plan kom kort op die hakke van Patricia de Lille, minister van openbare werke en infrastruktuur, wat ministers glo gewaarsku het dat sy nie enige versoeke vir nuwe meubels sal entertain nie. Lamola meen dis belangrik dat inmates nuttige vaardighede opbou vir lewe na die tronk. Hy sê: “Die rehabilitasieprogram in korrektiewesentrums gaan my fokuspunt wees sodat inmates die tjoekie as iets soos 'n skool kan sien waar hulle dit met vaardighede verlaat.” Volgens die minister is die departement van korrektiewe dienste die beste in die land en moontlik Afrika as dit by meubelvervaardiging kom. "Die meubels in my kantoor in Pretoria is verskaf deur die departement van korrektiewe dienste. Daar is reeds gesprekke met die departement van openbare werke om dit uit te brei. Daar word gekyk om meubels vir die amptelike wonings van ministers, regoor die land, te verskaf.” Hy bieg ook: “Ek was geskok toe ek leer dat die inmates meubels kan vervaardig." Arthur Fraser, nasionale hoof van  tronke, voeg by: “Ons is tans op soek na plaaslike verskaffers wat ondersteuning aan die departement kan bied. Daar word gehoop om die proses teen die einde van die maand af te handel.” - TimesLive