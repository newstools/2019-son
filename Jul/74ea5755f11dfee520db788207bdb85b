AS JY aanlyn aansoek gedoen het dat jou kind volgende jaar in ’n Wes-Kaapse skool plek kry, moet jy vandag nog die ja-knoppie druk! Die Wes-Kaapse onderwysdepartement (WKOD) het gister aangekondig sowat 85 000 aansoeke is nog nie bevestig nie. “Dit beteken die aansoeke was suksesvol, maar die ouers het nog nie hulle finale keuse gemaak nie,” sê Jessica Shelver. Sy is die woordvoerder van die WKOD. Die WKOD het vanjaar met ’n program begin waarin mense hulle kids vir die 2020-skooljaar aanlyn by skole in die Wes-Kaap kon registreer. Die pilot-projek is by 350 skole begin. Daar is 1 450 skole in die provinsie. Volgens Shelver is die aansoeke nie almal elektronies gedoen nie. Diegene wat elektronies aansoek gedoen het, moes ook ’n harde kopie daarvan by die skole inhandig. “Ons het meer as 250 000 aansoeke gekry. Dit is vir alle grade, maar hoofsaaklik vir gr. 1 en 8.” Ouers het tot Donderdag om die knoppie by die skole van hulle keuse te druk. “As ons nie bevestiging kry nie, sal leerders geplaas word by die eerste plek waar hulle suksesvol was. Ouers moet verkieslik aanlyn bevestig. “As hulle probleme met die stelsel het, kan hulle ons email of ons distrikskantore bel. Hulle moet die leerder se naam, van, CEMIS-nommer en die gekose skool vir 2020 verskaf.” ’n Cemis-nommer is ’n unieke kode waarmee die leerder geïdentifiseer word. Kalm As ’n kind vir die eerste keer by ’n openbare skool ingeskryf word, kry hy so ’n nommer. Hy gebruik dit tot en met matriek. Shelver sê ouers moet kalm bly as hulle slegte nuus gekry het oor plek in die skool. “Die tweede fase van die toelatings moet nog verwerk word. Sodra die proses afgehandel is, sal ons kan sien waar nog plek is.”