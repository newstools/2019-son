DIS Australië teen Engeland en Indië teen Nieu-Seeland in dié jaar se halfeindronde van krieket se Wêreldbekertoernooi in Engeland. Dié loting is Saterdag bepaal toe Suid-Afrika die Aussies met 10 lopies op Old Trafford geklop het. Jammerlik vir die Proteas, is die wen net een wat so bietjie van die verlore aansien sal red. Kaptein Faf du Plessis en sy manne kon net drie uit nege games by vanjaar se skouspel wen. Dit is ook die eerste keer sedert 1992 se toernooi wat Suid-Afrika 'n wen teen die ou vyand kon celebrate. Aaron Finch, Australië se kaptein, was duidelik 'n teleurgestelde man. Sy span speel nou in die moeiliker semi teen die Engelse. Indië pak 'n Black Caps-span wat laag op selfvertroue is na drie agtereenvolgende nederlae. Maar terug na die Proteas en wat die wen vir die uittredende spelers beteken. Imran Tahir en JP Duminy het aangekondig hulle is klaar met 50 boulbeurte op internasionale vlak. Dan het Du Plessis ook gewys hy is nog die man om die Proteas te lei deur 'n sprankelende 100-tal, sy vyfde teen Australië, aan te teken. Rassie van der Dussen het ook met 95 lopies gewys daar kan in die toekoms op hom gesteun word in dié formaat. Van der Dussen het sy tyd gevat na baie goeie boulwerk deur Australië. Sy eerste 5 lopies het van 22 balle gekom. Kagiso Rabada het ook goed geboul en die geroes van vroeër in die toernooi afgeskud. Maar ongelukkig vir Faf en die boys was dit weer 'n geval van te laat en wanneer daar nie juis druk was om te perform nie.