DIE Britse swaargewigbokser Dil­lian Whyte sê hy het Tyson Fury voorheen platgeslaan en hy sal dit weer doen. Volgens Whyte het hy Fury ’n paar jaar gelede tydens ’n skerm­oefening op sy agterent laat beland. “Ja, ek het hom platgeslaan en sal dit weer doen. “Ek is beslis nie bang vir Tyson Fury nie,” het Whyte aan die Britse koerant Express gesê. Whyte dring steeds daarop aan om ’n kans teen Fury te kry. Whyte en Fury is in ’n stadium aangesê om vir die WBC-titel te boks, maar die twee kampe kon nie ooreenkom nie. Sedertdien is hierdie twee grotes strykdeur besig om mekaar sleg te sê. Whyte voel lelik gegrief omdat hy nog nie ’n vegkans vir die WBC-titel gekry het nie. Hy was vir byna twee jaar ’n aanspraakmaker op Deontay Wilder se titel. Fury, daarenteen, het in Desember 2018 teen Wilder geboks nadat hy drie jaar buite aksie was. “Dis uiters frustrerend dat ek nog nie ’n kans gekry het nie. “Ek het Fury platgeslaan, maar word oor die hoof gesien. Dis uiters onregverdig. “As Fury teen my wil boks, sal ek altyd gereed wees,” sê hy.