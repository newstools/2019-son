DAAR is ’n gesegde in rugby wat lui: “ ’n Man kan nie met een been hardloop nie.” Wel, Kean Dry (25) van Gordonsbaai is egter die exception ... Dis omdat dié losskakel van Gordon Leopards ’n been verloor het weens ’n motorongeluk in 2015. Dry se regterbeen is eers in April verlede jaar onder die knie afgesit. Hy verduidelik: “Hulle wou my been die dag van die ongeluk afsit, maar ek wou dit eers ’n kans gee. “Dit was omdat ek daai tyd nog baie ernstig was oor my rugby. Ons o. 21-Curriebekerseisoen het toe net geëindig. “Ek was vir 13 maande op krukke voordat ek weer begin loop het. “Ek het drie jaar lank probeer herstel, maar het daagliks pyn verduur. Ek het die been toe maar laat afsit.” Dié boorling van Pretoria wou egter bitter graag nog rugby speel. Hy het om werkredes na Gordonsbaai verhuis en ’n rugbytuiste by die Gordon Leopards gevind. Gordon Leopards speel in Westelike Provinsie-klubrugby se Simonsberg-liga. Dry het toe net daar sosiaal begin speel. Dry sê hy is dankbaar vir die afrigters, Kobus “Pine” Pienaar en Johan van Eeden, se vertroue in hom. Hy vertel: “Die span maak grappe, maar ’n belangrike ding by die Leopards is trust. “Die aanpassing was so gering dit voel nes elke wedstryd wat ek voorheen gespeel het.” Dry sê hy hoop hy kan ander sportmanne en -vroue inspireer.