MEER as 16 verdagtes is die afgelope naweek binne 48 uur vir ernstige misdade in hegtenis geneem. Dié misdade sluit in moord, poging tot moord, verkragting, huisroof, huisbraak, die onwettige besit van ’n vuurwapen en ammunisie, aanranding van cops en opsetlike saakbeskadiging. Hierdie suksesse kom ná intensiewe operasies deur die polisie se eenheid teen bendes (AGU). Die AGU in samewerking met die metropolisie het gefokus op dwelms en onwettige vuurwapens in die Motherwell-, Uitenhage-, Humansdorp- en Mountweg-clusters. Kol. Priscilla Naidu, ’n polisiewoordvoerder, sê dwelmverwante inhegtenisnemings is uitgevoer in Kamesh, Zwide, Humansdorp en die Baaise noordelike areas. Beslag is gelê op dwelms soos dagga, Mandrax en tik. Tydens die operasies is altesame nege onwettige immigrante in hegtenis geneem. Naidu sê Saterdag omstreeks 03:15 het lede van die eenheid ’n wenk opgevolg van ’n vuurwapen by ’n huis in Kawastraat in Zwide. Toe die polisie by die huis opdaag, het daar ’n groep mans rondom ’n vuur gesit. Toe die polisie die mans nader, het een van die mans opgespring en begin weghardloop. Naidu sê die polisie het hom agternagesit. Sy sê toe die polisie aan die agterkant van die huis kom, het die 32-jarige verdagte ’n vuurwapen op die polisiebeamptes gerig. Volgens Naidu het ’n polisiebeampte toe ’n skoot afgevuur en die verdagte in die maag getref. Sy sê die man is in hegtenis geneem op ’n klag van die onwettige besit van ’n vuur­wapen, asook die rig van ’n vuurwapen. Volgens Naidu verskyn die verdagte binnekort in die hof. Lt.gen. Liziwe Ntshinga, die provinsiale polisiekommissaris, sê die polisie sal aanhou om die backbone van die bende-omgewing te breek totdat almal in die omgewing veilig is en veilig voel. Intussen sê Naidu sedert die aanvang van verskeie polisie-operasies wat 1 Julie begin het, word ’n groot afname in bendeverwante moorde en poging tot moord bespeur. Hierdie operasies sluit onder meer in huis- en straatbesoeke. Sy sê die beslaglegging op smokkelware en vuurwapens het ’n impak gemaak en destabiliseer die geweldpleging deur bendes. Dit het ook ’n impak gemaak op die bende-ekonomie in die Baaise Northerns. Naidu sê beslag is gelê op altesame 24 vuurwapens en 205 patrone. ’n Massiewe dwelmvonds wat Mandrax, tik en dagga insluit, is ook gedoen. Voorts is vier moordverdagtes in hegtenis geneem, vyf mense vir poging tot moord, nege vir die onwettige besit van ’n vuurwapen en ammunisie en nog 32 vir dwelmverwante sake. Ntshinga doen ’n beroep op alle inwoners van die omgewing om saam te staan en die polisie te ondersteun en te help in hulle stryd teen misdaad. Sy vra die gemeenskap om hulle ook tot hierdie vennootskap te verbind.