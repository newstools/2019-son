WANNEER die twee spanne van die Bolandse dorp Montagu swaarde kruis, dan moet jy kant kies. Jy hou by die blou van Montagu of jy waai die rooi van Villagers Montagu. Die King Edward-stadion was Saterdag die arena van ’n helse paartie toe Montagu die span van Villagers met 30-26 geklop het. Dit was Montagu se eerste sege oor sy buurman nadat hy ook die eerste­ronde-wedstryd met 11-34 verloor het. Die Groot Uitdaagbeker van die Bolandse Breë-Langeberg-streek was van begin tot einde ’n opwindende affêre. Villagers was rustyd met 13-14 voor. Die wedstryd het egter op ’n spannende einde afgestuur toe Montagu in die laaste 15 minute met 14 spelers moes klaarkom. Dit was nadat Telfir Lackay met ’n rooi kaart afgestuur is. Maar met sy span wat met 22-26 agter was, het die senter Brendon Beukes ’n goeie beweging gaan afrond om sy span te laat voorloop. Daar was meer drama toe die skrumskakel Niven Langdown met ’n strafskop in die doodsnikke geslaag het om vir sy span ’n verdiende sege te verseker.