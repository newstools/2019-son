’N BAAISE spietkop is van haar dienspistool beroof toe sy by ’n garage vir haar ’n koeldrank wou koop. Die vermeende dief het op die vrou se verloofde geskiet toe die verloofde hom probeer vang het. Die hele voorval is op die garage se CCTV-kameras vasgevang. Op dié footage kan gesien word hoe die dief die spietkop van agter nader terwyl sy haar beursie in die garage se winkel uithaal. Afgeboek Die volgende oomblik pluk die dief haar dienspistool uit die holster aan haar belt en rig dit op haar terwyl hy weghardloop. Charles Bramwell van die provinsiale verkeersdepartement het bevestig die voorval het Maandag in New Brighton gebeur. “Die beampte is afgeboek weens skok ná die voorval.” Kapt. André Beetge, ’n polisiewoordvoerder, het bevestig die cops ondersoek ’n klag van gewapende roof en poging tot moord. Dít aangesien die dief skote afgevuur het op die 29-jarige spietkop se 39-jarige verloofde, wat die dief in sy BMW agterna gesit het. Die verloofde is dwarsdeur die BMW se deur in sy been getref.