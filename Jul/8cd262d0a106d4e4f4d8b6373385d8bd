’N HEILIGE plek wat al sedert 1978 staan, het Saterdag afgebrand. Alles in die Afternoon Madra­sah in Arcadia in die Baai het verskroei. Die struktuur het ook skade gely. Alles het uitgebrand – behalwe ’n paar Koer’aans. Nadia Nordien, een van die eienaars van die madrassa, sê haar pa, Moegamed Mohamed, het die plek in die 1970’s met die gemeenskap se hulp gebou. Uitbreek Nordien vertel: “Dit is die eerste madrassa wat in die area was, dié. “Al die mense van verskillende areas kom hierheen vir educa­tion, gatherings en veral vastye. “Ons het elke middag klasse, waar ons die kinders meer van die geloof leer.” Nordien het Saterdagaand geslaap toe die brand uitbreek. “Die fire brigade was binne drie minute hier, maar die vlamme was te vinnig. “Ons kon nie eens in die plek inkom nie. “Tot dusver het die familie maar gehelp om die plek op te ruim en daar is blykbaar mense wat gesê hulle sal help.” Sy sê volgens die fire brigade het ’n elektriese fout die brand veroorsaak. “Alles is weg. Die matte, spaarkomberse, matrasse, kaste, die baba se kot en die boeke. “Maar die Koer’aans het nie gebrand nie – net die rante. ’n Mens kan nog alles lees wat daarin staan.”