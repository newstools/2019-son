INWONERS van ’n plakkerskamp in Bo-Kaap vrees hulle gaan verkluim nadat agt hokkies Vrydagaand afgebrand het. Die meeste van hulle sit nou sonder heenkome. James Terblanche (62), wat die afgelope drie jaar in die plakkerskamp woon, sê hy het alles in die brand verloor. Volgens Terblanche is dit die tweede brand binne 'n paar weke. Terblanche sê die meeste inwoners het nie krag nie en maak van kerse en lampolie-stofies gebruik. Harriet Du Preez (41) sê sy was by die werk toe haar hok afgebrand het. “Toe ek by die huis kom het ek gesien daar het niks van my hok oorgebly nie.” Volgens Nasiem Gamiet (44), het hy en sy familie gelê en slaap toe die brand uitbreek. Gamiet sê: “Iemand het ons kom wakker klop. Die gordyne was al aan die brand. “Ek het net my vyf maande ou baba gegryp en by die deur uitgehardloop.” ’n Bejaarde man van 75-jaar oud se hok het ook in die slag gebly. Volgens Rene Hendricks (50) het haar hok ook ’n ’n paar weke terug afgebrand en hulle wag nog s teeds vir materiaal vanaf die Stad Kaapstad. Hendricks sê: “Ons het gelê en slaap toe die kers omgeval het. “Die gordyne het aan die brand geraak en die brand het binne 20 minute alles verwoes.” Volgens die inwoners van die plakkerskamp sal hulle waardeer as daar mense is wat hulle komberse en klere kan skenk. Die inwoners wie se hokke afgebrand het is nou voorlopig by vriende tuis. Jermaine Carelse, woordvoerder van Stad Kaapstad se brandweerdienste, sê daar is vir meer as ’n uur gespook om die brand te blus. 