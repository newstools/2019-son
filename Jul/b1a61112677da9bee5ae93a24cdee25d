DAAR is nóg ’n spanner in Anthony Joshua se wiel. Sy rematch met Andy Ruiz om die swaargewigbokstitels van die wêreld is opnuut in die weegskaal. Dis nie omdat Ruiz weier om in die Verenigde Koninkryk te boks nie, maar omdat die Mexikaan verplig is om volgens World Boxing News sy IBF-titel teen die eerste aanspraakmaker, Kubrat Pulev, op die spel te plaas. As Ruiz voortgaan met sy geveg teen Joshua, kan sy belt van hom af weggeneem word. Ruiz het Joshua verlede maand in Madison Square Garden in New York geskok toe hy hom in die sewende ronde met ’n tegniese uitklophou verslaan het. Skorsing Met dié oorwinning het Ruiz die WBA-, IBF-, WBO- en IBO-titel van Joshua afgeneem. Joshua se promotor, Eddie Hearn, hou egter vol die datum van die rematch sal “so gou as moontlik” bekend gemaak word. Die 14de Desember in die Verenigde Koninkryk is ’n sterk moontlikheid. World Boxing News sê Pulev is die eerste aanspraakmaker nadat hy sy skorsing uitgedien het. Die groot Bulgaar is geskors toe hy ’n vroulike verslaggewer in die kryt gesoen het. As straf moes hy ’n kursus doen wat hom weerhou van seksuele teistering. Bob Arum, promotor van Top Rank, sê hy en Pulev het hulle kans geduldig afgewag. “Die tyd het aangebreek. “Andy Ruiz het ’n verpligting om die eerste aanspraakmaker kans te gee,” sê hy.