DAAR was eens op ’n tyd net ’n rubbish dump, maar nou is daar ’n pragtige kleuterskool. Maar dinge gaan swaar by die Teletubbies 24/7 Crèche in Reservoir Hills, Despatch. Son het op Mandeladag, 67 minute by dié skooltjie in Reservoir Hills, Despatch, deurgebring. Kos, inkopies en koeldrank is aan die skool verskaf. Skoolvakansies Hulle het dit broodnodig omdat baie van die kinders se ouers net van grant-geld leef en nie die skoolgeld kan betaal nie. Boonop is die skool selfs naweke en gedurende skoolvakansies oop. Tans is 44 kinders tussen twee en ses jaar oud by die crèche. Nosimo Tshefu, die skooltjie se stigter, het vyf jaar gelede aan die werk gespring. Sy het self die terrein skoongemaak en ’n plan gemaak om ’n klaskamer daar te laat bou. Die DA se Athol Trollip het die ander klaskamer geskenk wat daar staan toe hy nog die burgemeester was. Ongelukkig is daar nie lopende water, elektrisiteit of toilette nie en Tshefu maak maar die kinders se kos op ’n heater gaar. Die ou klaskamer se dak lek en wanneer dit reën, is alles sopnat. Die kinders het geen privaatheid as hulle op die emmers tussen die twee strukture sit nie. Daar is ’n nabye drein waar Tshefu dan die afval ingooi wanneer die kinders klaar is. Die skollies bly ook nie daar weg nie. Tshefu het verduidelik: “Hulle het in Augustus en Desember 2018 en Februarie vanjaar hier ingebreek. “Ek het artritis in my rug, maar ek en my man slaap saans op die vloer om die plek op te pas. “Hulle steel enige iets – stationery, speelgoed en kos. “Ons moet gereeld die slotte vervang. “Dis vyf jaar dat ek al so sukkel. Ek wil huil. “Die departement van maatskaplike ontwikkeling kan my ook nie help nie omdat ek nie comply nie.” Tshefu het verder verduidelik: “Ons is veronderstel om lopende water, ’n kombuis en toilette te hê.” Danksy Built it in Cleary Park en Cunningham Construction in Kabegapark is daar nou nuwe slotte aan die deure en die lekkende dak is gefix. Johann Klopper, Built it se takbestuurder, het verduidelik hulle probeer altyd teruggee aan die gemeenskap. Friendly Grocer in Des­patch het die middagete verskaf. Tshefu het haar dankbaarheid teenoor Son en die betrokke besighede uitgespreek vir die eet- en drinkgoed. 