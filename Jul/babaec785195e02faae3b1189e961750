DIS die All Blacks, nie die All Black-and-Blues nie. Die insluiting van Sevu Reece as een van vier nuwe All Blacks gaan nie goed af in sekere kringe van die Nieu-Seelandse samelewing nie. Reece (22) is laas jaar skuldig bevind en beboet nadat hy sy meisie aangerand het. Die Fidjiaan en sy girl was glo dronk en het begin stry. Hy het haar omgestamp en sy het beserings aan haar gesig opgedoen. Reece moes NS$750 (sowat R7 000) opdok en is toe ook sy kontrak met die Ierse rugbyklub Connacht kwyt. Die Nieu-Seelandse vroueregtegroep Women’s Refuge voel Reece se insluiting wys die Nieu-Seelandse Rugbyunie gee niks om vir vroueregte nie. Scott Robertson, coach van die Crusaders, het egter gevoel Reece verdien ’n tweede kans om beroepsrugby te speel. En sy besluit om met Reece te waag, was tot dusver ’n goeie een. Legende Die jongeling het reeds 15 drieë vir die Crusaders gedruk op pad na vanjaar se Superrugby-eindstryd. Hy is nou gelyk met die Brumbies se legende Joe Roff en ’n voormalige Crusader Rico Gear vir spelers met die tweede meeste vyfpunters in ’n seisoen. Steek hy die naweek weer die doellyn oor, sal hy saam met Ben Lam van die Hurri­canes die rekord van 16 in ’n seisoen deel. Die vleuel Julian Savea was ook in die sop vir aanranding van ’n vrou. Hy moes toe eers ’n open­bare verskoning maak voordat die All Blacks hom weer gekies het.