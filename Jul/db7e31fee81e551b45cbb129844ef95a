DIE Springbok-heelagter, Willie le Roux, is onder talle internasionale spelers wat dalk deur die Japanse rugbyklub Toyota Verblitz in die pad gesteek kan word. Onder die top-spelers wat betrek is, is die All Black-kaptein, Kieran Read, nadat ’n dwelmskok die klubspan getref het. Le Roux en Read is van Toyota Verblitz se top-spelers wat asem ophou of Jake White se span steeds volgende jaar in die Japanse Topliga sal speel nadat twee van hulle spanmaats, Steven Yates en Ryota Kabashima, met kokaïen betrap is. Gert Smal, die Westelike Provinsie se voormalige direkteur van rugby, is vroeër vanjaar as White se hulpafrigter by Verblitz aangestel. Geskors Spelers soos Jason Jenkins, Reniel Hugo, Carl Wegner, Lionel Cronjé, Clinton Swart en Gio Aplon is ook by dié klub gekontrakteer. Ingeligtes het aan Rapport bevestig Toyota Verblitz kan weens dié oortredings selfs uit die Topliga geskors word of hy kan hom onttrek. Die besit en gebruik van dwelms is ’n baie ernstige oortreding in Japan. Intussen berig Kyodo News die voertuigmaatskappy Toyota het die span se bedrywighede reeds sedert Kabashima se inhegtenisneming op 20 Junie opgeskort en vir eers aan die Topligabeker onttrek. Die Japanse Rugbyvoetbalunie (JRVU) wag egter eers onder meer op ’n regsmening ná Yates-hulle se onlangse arrestasies voordat hulle op ’n amptelike straf vir Toyota Verblitz besluit. Die Japanse rugbybase het volgens die nuusagentskap op ’n onlangse vergadering in Tokio aan verteenwoordigers van elke span in die Japanse Topliga gevra om met spelers te praat om moontlike inligting oor die saak in te win. Le Roux en Read sou hulle eers ná die Wêreldbeker-toernooi by White-hulle aansluit. Selfs ’n span soos die Bulle, wat Le Roux nog onlangs lank probeer oortuig het om eerder op Loftus Versfeld te kom rugby speel, kyk hoe die saak ontvou. Steve Hansen, wat veronderstel is om later vanjaar by White oor te neem, kyk glo ook ernstig na verwikkelinge.