DRIE mans het vandag in die Klerksdorp-landdroshof verskyn na hulle laas jaar in November met leeubeendere en vleis gevang is. Die polisie in Noord-Wes sê dis die eerste saak van sy soort wat hulle ondersoek het. Die drie mans word aangekla vir die oortreding van artikel 57 van die Wet op nasionale omgewingsbestuur: biodiversiteit. Tlangelani Rikhotso, woordvoerder van die Valke in Noord-Wes, sê die polisie het op 'n tip-off gereageer en die drie by die N12-kruising van Dominionville en Maaretsane, naby Sannieshof, gevang. Die leeubeendere en vleis is deur die polisie gekonfiskeer. Daar is ook 'n tiervel op hulle gekry asook toerusting. Rikhotso sê hoewel die saak 'n eerste van sy soort in Noordwes, het dit mediadekking gekry wat mense bewus maak van sulke misdade. Sy sê: "Ons as wetstoepassingagentskappe doen ons bes om seker te maak deeglike ondersoeke word gedoen om te verseker oortreders word vervolg." Die drie is uit op borgtog. - OFM News 