TYGERBERG het SK-Walmers gister in ’n rillerstryd op die Groenpunt Track met 25-19 geklop. Dit was danksy ’n strafdrie wat laat in die tweede helfte toegeken is. Dit was die sesde oorwinning in 11 wedstryde vir Anton Moolman (afrigter) se span in die Superliga A-klubrugbkompetisie van die Westelike Provinsie. Dié wedstryd het memories gewek van die epiese kragmetings tussen Tygerberg en die destydse WPRFU voor eenwording in 1992. Ná dié sege het die Tiere nou met 32 punte opgeskuif na die sewende plek op die puntelys. Moolman is met vakansie in Kroasië. So, die span van Ravensmead is gister beheer deur Brendell Brandt. Hy is ’n voormalige WP o. 21-veuel wat ook al vir die Blou Bulle, Pumas en Griekwas uitgedraf het. Brandt was uiteraard tevrede met sy span se vertoning, veral omdat hy ’n agterstand van 6-19 uitgewis het. Hy het gister aan Son gesê: “Ja, dit was ’n ongelooflike effort van die manne, veral op die verdediging. “Hulle kon vir sowat 50 minute nie teen ons score­ nie. “Die rustydtelling was 19-11 in hulle guns. “Met sowat 10 minute speeltyd oor is hulle herhaaldelik net voor hulle doellyn in die skrums gestraf. Die skeidsregter het dus geen ander opsie gehad as om ’n strafdrie aan ons toe te ken nie.” Die Tiere is nou net een punt agter Bolla Conradie, afrigter, se UWK-span. Conradie se span het egter tot dusver net ag wedstryde gespeel – drie minder as die Tiere. Die UWK het die sukkelende Primrose Saterdag met ’n allemintige 85-22 afgeslag. Valsbaai, die pasaangeër in die liga, het Unimil in Milnerton met 29-16 getroef. Die span van Constantia het net een van sy 11 wedstryde vanjaar verloor. Dit was toe die Tiere hom laas maand op die Phillip Herbstein-rugbyveld geklop het. Valsbaai is met 50 punte steeds boaan die puntelys. Net een wedstryd is die naweek in die City-liga beslis. Die aartsvyande Violets en Hamediehs het Saterdag met 10-10 gelykop gespeel.