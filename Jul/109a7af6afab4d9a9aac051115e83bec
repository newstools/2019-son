DINGE in Uniondale was Maandagmiddag aansienlik rustiger nadat betogers die oggend paaie in die Karoo-dorp versper het. Die polisie se eenheid vir openbare orde hou egter die situasie fyn dop. Netwerk24 berig die N9-hoofweg asook die R339, die pad tussen Uniondale en Avontuur, is vroegoggend gesluit. Nolan Malgas, ‘n inwoner, sê aan Son: “Die mense (wat betoog) is ongelukkig oor behuising, dwelmhuise en Somaliërs.” Intussen dring die ANC daarop aan dat ‘n boer, wat drie mense geskiet en gewond het, aangekla moet word. Faiez Jacobs, provinsiale sekretaris van die ANC, sê: “Dit is wat gebeur wanneer ons mense hul reg om te betoog uitoefen. “Ons demand dat die Menseregtekommissie die voorval ondersoek. Daar kan nie ‘n klein dorpie cover-up wees nie.” Jacques Esau, ANC-wyksraadslid, sê inwoners betoog teen ‘n reeks kwessies. “Die boer het daar aangekom en net op hulle begin skiet. “Inwoners het aangedring dat die mayor ‘n memorandum ontvang, maar hy het sy deputy (Charlotte Clarke) gestuur. Ons het die deputy mayor weggewys, omdat ons die mayor wil sien,” aldus Esau. Jacobs doen ook ‘n beroep op die mayor van George, Melvin Naik. “Die mayor moet van sy hoë perdjie afklim en na Uniondale gaan om na die concerns van die inwoners te luisters.”