DIE spankeuse van Steve Hansen, coach van die All Blacks, is ’n goeie aanduiding daarvan dat hy Argentinië as ’n groot bedreiging in Buenos Aires beskou. Nieu-Seeland pak die Poemas môre op hulle tuisveld in dié naweek se openingsronde van die Rugby Championship. Al het hy vyf groentjies in sy groep gekies, is daar net plek vir een nuweling in die beginspan. Die blitsige Crusader Sevu Reece gaan sy debuut op die regtervleuel maak. Reece vorm ’n gevaarlike agterste driehoek saam met die gesoute Ben Smith en Jordie Barrett. Atu Moli, Luke Jacobson, Josh Ioane en Braydon Ennor sal almal hulle debuut teen die Poemas van die bank af maak. Sam Cane sal die span aanvoer. All Blacks: Ben Smith, Sevu Reece, Anton Lienert-Brown, Ngani Laumape, Jordie Barrett, Beauden Barrett, Aaron Smith, Ardie Savea, Sam Cane (k), Vaea Fifita, Patrick Tuipulotu, Brodie Retallick, Angus Ta’avao, Dane Coles, Ofa Tuungafasi. BANK: Liam Coltman, Atu Moli, Nepo Laulala, Jackson Hemopo, Luke Jacobson, Brad Weber, Josh Ioane en Braydon Ennor.