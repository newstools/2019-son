NOOIT het hy kon dink die einste polisiediens wat hy met soveel trots gedien het, sou hom soos ’n hond behandel nie. Só voel die voormalige cop Jacobus Smit (42) van Strandfontein naby Vredendal. Smit was 10 jaar ’n adjudant-offisier by die polisiestasie in Doringbaai. Maar op 30 Augustus 2016 het sy lewe in ’n ommesientjie ver­ander toe hy en ’n kollega tussen beide getree het toe twee dronkies mekaar wou lem. Hy vertel: “Ons was besig met patrolliewerk toe ons die twee vegtende mans sien wat mekaar met messe wou steek. “Ons het gestop en uitgespring. My kollega het die een man beetgekry, terwyl ek die ander man probeer wegvat het. “Terwyl ek agteruit beweeg het, het ek gestruikel. “Toe steek die man my bo my koeëlvaste baadjie.” Smit sê met die adrenalien rush het hy aanvanklik niks gevoel nie. Hy is saam met die verdagtes na die polisiestasie in Doringbaai. Toe hy daar kom, het hy duiselig begin voel. “Ek het omgeval, met my kop hard op die grond geval en my bewussyn verloor. “Toe ek weer my oë oopmaak, toe lê ek in die hospitaal in die Kaap.” Smit se vrou, Patricia, vertel die dokters het aanvanklik nie besef haar man het ’n beroerte gehad nie. “My man is tussen sy hart en longe gesteek, maar die val op sy kop het gemaak dat ’n hoofaar van sy serebellum afgesny was. Dit het sy stroke veroorsaak. “Toe hy sy bewussyn herwin, kon hy nie reg praat of homself help nie. Hy was op die punt om ontslaan te word toe die dokters besef hy het eintlik ’n stroke gehad. “Dit was ’n stroke wat veroorsaak is deur die skok oor die messtekery en sy val.” Smit sê ná ’n lang tog van rehabilitasie kon hy uiteindelik weer werk toe gaan. Hy het byna dadelik besef hy is nie meer in staat om sy job soos vantevore te doen nie. “Ek is toe in April 2017 ná ’n verskeie toetse medies ongeskik verklaar. Maar pleks van steeds ’n gedeelte van my salaris ontvang, kry ek nou ’n bietjie geld wat straight uit my pen­sioenfonds kom. “Dit is mos nie reg nie. Wat gaan van ons word wanneer daai fondse leegloop? “Dit is dan klaar ’n gesukkel om kop bo water te hou. “Maar die polisie wil niks weet nie. Hulle sê die messteek het nie my stroke te weeg gebring nie. “Maar as ek nie in die werk was nie, sou ek mos nie beseer gewees het nie. “Dit is ’n absolute stryd om die polisie so ver te kry om die saak reg te maak. “Ek weet nie meer wat om te doen nie,” het ’n desperate Smit gesê. Son op Sondag het die polisie om kommentaar genader oor Smith se geval. Teen druktyd is daar steeds nie gereageer op die versoeke om kommentaar nie.