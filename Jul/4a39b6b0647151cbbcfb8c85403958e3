DIE ANC het sy benoeming van ’n veroordeelde bedrieër teruggetrek vir ’n pos. Zukisa Faku is benoem as voorsitter van die portefeuljekomitee oor basiese onderwys. Ace Magashule, die ANC se sekretaris-generaal, en Pemmy Majodina, die hoofsweep, het die party se benoemings vir voorsitters van parlemen­têre komitees op 19 Junie voorgelê – die dag voor die State of the Nation Address. Faku, ’n voormalige burgemeester van Buffalo City, se naam het ook op die lys verskyn. Sy is voorheen op nege klagte van bedrog skuldig bevind. Dít nadat sy haar amptelike kredietkaart misbruik het. In 2016 is sy tot drie jaar huisarres gevonnis. Sy moes ook gemeenskapsdiens doen. Na verneem word, het sy as LP aangebly terwyl sy appèl teen die bevinding aangeteken het. Majodina het aan Times Live bevestig Faku se benoeming is teruggetrek, maar nie weens openbare druk nie. Die naam van Bongiwe Mbingo-Gigaba, voormalige LUR vir sport en ontspanning van die Noord-Kaap, is tans bo-aan die lys vir die pos. – News24