RUGBYVONKE kan vandag in George op Blanco se sportterrein, beter bekend as die Gaatjie, verwag word. Dit is hier waar die plaaslike rugbyhelde van Blanco en die Crusaders van Rosemoor mekaar die stryd sal aansê. Dié Premierliga-wedstryd van die Suidwestelike Distrikte behoort lekker hardlooprugby op te lewer. Die Crusaders ry nou die kruin van die punteleer ná 16 wedstryde, met Blanco wat met 37 punte die negende plek volstaan. “Maar moet ons nie afskryf nie,” waarsku Bevin Fortuin, die afrigter van Blanco. “Ons het niks om te verloor nie. Daar is nie druk op die spelers nie en ons fokus is op 2020. “Die spelers geniet dit, en die feit dat van die spelers ook die SWD-Arende se aandag getrek het, staan as ’n bewys van hulle commitment,” sê Fortuin. Eksperimenteer Die slot Ian Alexander is deur die Arende se breier, Eddie Myners, nader getrek vir die Eerste Liga-stryd teen die Boland-Kavaliers vandag op Outeniquapark. Intussen sê Cru­saders se afrigter, Ricardo Beukes, sy span is heel rustig omdat die manne dinge easy vat. “Ons gebruik die kans om met verskillende kombinasies te eksperimenteer ter voorbereiding vir die halfeindstryd,” sê Beukes.