’N RUBBISH dump in die Baai se noorde­like gebiede word tans omskep in ’n state-of-the-art veeldoelige sentrum. Die sentrum – wat in die hartjie van Jacksonville gebou word – gaan toegerus wees met onder meer sy eie kerksaal, restaurant, gym, voorportaal, gewone toiletgeriewe en spesiale toiletgeriewe vir gestremdes. Die kerksaal, wat reeds in 2016 gebou is, word sedertdien gebruik deur die gemeente van Ebenaenzer Jacksonville (tans die Ebenaezer North Community-gemeente genoem). Die kerk word op 17 Augustus amptelik gelaunch omdat daar eers teen dan voldoende toiletgeriewe sal wees. Past. Russel Viljoen van dié gemeente sê in Oktober 2010 het past. Neville Goldman van Ebenaezer International (die moedergemeente in Algoapark) hom versoek om 20 mense te vat, ’n markiestent op te rig en ’n kerk in Jacksonville te begin. Hy het dit versoek oor daar geen ontwikkeling vir die mense in die Northerns is nie. Viljoen sê hy het toe so gemaak. Die tentkerk was geleë in Mpuko­straat naby die bushalte en dwelmpos. Dit kon 250 mense huisves. Volgens Viljoen het die tentkerk gou-gou ’n hub en integrale deel van die Jacksonville-gemeenskap geword. Die tent het ook gedien as nasorg-sentrum, ’n plek waar kliniekdienste aangebied word, vanwaar voedingskemas bedryf en werkskeppingsprojekte geloods is. Volgens Viljoen wou die gemeenskap niks weet toe hulle meegedeel is die kerk gaan skuif na ’n nuwe perseel toe nie. Hulle het selfs ’n petisie opgetrek dat die kerk moet bly. “Ons het gevoel ons kan nie net preek nie. Die mense het ander needs ook.” Volgens Viljoen het die kerk toe besprekings met die departement van grondsake gehou om ’n oop stuk grond – ’n dumping site – in Jackson­ville aan die kerk te verkoop. Hy sê die departement van grondsake het ná discussions die grond vir R690 000 aan die kerk verkoop vir die oprig van ’n kerk en/of veeldoelige sentrum. Die grond beslaan 2,7 hektaar. Viljoen sê past. Christiano Santiago van New York wat die moedergemeente in ’n stadium besoek het, het op sy eie R1 miljoen vir die bou van die sentrum ingesamel. Hy sê die gemeenskap het steeds teen dié skuiwe geskop totdat ’n sterk wind die tent op 10 Oktober 2015 aan flarde geruk het. Viljoen vertel dis toe dat hulle na die huidige perseel move wat in daardie stadium ’n rubbish dump was. Viljoen sê hulle het die grond skoongemaak en kerkdienste daar gehou – in sonskyn, wind en reën. Hy sê die gemeenskap het toe gebruik gemaak van mobile toilets. Volgens hom is die eerste fase van die sentrum in 2016 voltooi en kon kerkdienste onderdak gehou word. Hy sê ’n groep barmhartiges van Swede het R3,7 miljoen aan die kerk geskenk vir die verdere aanbou van die gym, restaurant, voorportaal, twee kantore en ablusiegeriewe. Viljoen sê ál wat die skenkers in return wil hê, is dat die gemeente vir hulle moet bid. Hy sê die Coega Ontwikkelingskorporasie het ’n 1 km lange heining aan die kerk geskenk. Volgens Viljoen hou die kerk Sondae drie dienste. Hy sê ál drie dienste is elke Sondag stampvol. Hy sê sodra dit begin lyk asof meer mense die kerk gaan join en nog spasie nodig is, gaan ’n nuwe kerkgebou langsaan die sentrum gebou word. Volgens Lesley Coltman (41), gym-instrukteur en assistent-pastoor, word die gym op 24 Augustus gelaunch. Coltman – ’n gewese brandweerman – het laas maand sy werk bedank om voltyds by die sentrum betrokke te wees. Hy vertel Kenneth Wahlberg, ’n gym-eienaar van Swede, het vir hulle twee containers vol oefentoerusting vanaf Swede na die Baai verskeep. Volgens Viljoen is die bou van ’n splinternuwe skool ook in die pyplyn. Viljoen sê hulle offer hulle lewens op vir dit waarin hulle glo. “Ons glo die Northern Areas kan change, maar dit moet deur die locals self gedoen word.”