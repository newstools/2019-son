DIE OP-rugbyspan hoef nie te veel te tjank oor sy nederlaag van 15-45 teen die Jaguares in die Wolfson-stadion nie. Dis omdat almal weet die Jaguares wat in die Curriebeker-kompetisie (CB) se Eerste Liga speel, is eintlik die B-span van hulle Superrugby-span. Aangesien daar so vyf internasionale spelers in die groep is, voel die OP-breier, Chumani Booi, die Argentyne hoort eintlik in die CB se Premierliga. Die Jaguares het met sewe drieë en ’n strafdrie nóg ’n gemaklike oorwinning behaal. En dit beklemtoon Booi se gevoel. Hy meen: “Die spoed en intensiteit waarmee die Jaguares gespeel het, is beslis op Superrugby- of Premierliga-vlak.” Booi sê hoewel ’n paar van sy spelers al op ’n hoër vlak as die CB se Eerste Liga gespeel het, leer die meeste van hulle nog. “Ons kan daaroor kla, maar ek voel die spelers moet net leer uit die wedstryd en aanbeweeg,” meen die breier. “Hoewel die Jaguares op ’n veel hoër vlak as ons was, het ons tog goed meegeding met die onoorwonne Argentyne.” Booi voel dit sal beter wees vir die Jaguares om in die Premierliga te speel. Hy meen: “Dit sal ’n verrassing wees as enige ander span die Jaguares in dié kompetisie klop. “Ek dink vir hulle ontwikkeling moet hulle eerder in die Premierliga probeer meeding.” Die OP-kaptein, Giant Mtyanda, sê dié wedstryd was op ’n hoër vlak, maar hulle kan iets daaruit put vir die wedstryde wat voorlê. Mtyanda sê: “Ons het geweet dit gaan moeilik wees, daarom het ons probeer om net op ons spel te fokus. “Die goeie ding is dat die spelers nou almal weet hoe dit voel om op ’n hoër vlak mee te ding.”