DIE beendere van Dawid Stuurman se afstammelinge hoort in Gamtoosvallei in die Oos-Kaap, meen familielede. Hulle is omgekrap oor die Universiteit van Kaapstad (UCT) die eeu oue beendere van Khoisan-afstammelinge in Sutherland in die Noord-Kaap wil begrawe en nie by hulle in die Oos-Kaap nie. Toetse Volgens Edmund Stuurman (47), ’n nasaat van die Khoi-leier Dawid Stuurman, is die Khoi anyway afkomstig van die Gamtoosvallei. “Nege persone se beendere is gekry, van wie vier Stuurmans was. Klaas Stuurman, Saartjie Stuurman en hulle twee kinders. Hulle vier is vermoor, volgens toetse wat hulle in 1880 gedoen het. “Die ander vyf is van die Abrahams-familie. “In 1925 het ’n boer van die plaas Kruisrivier die beendere opgegrawe. Die boer het al die beendere gevat en dit UCT toe geneem,” sê Edmund. Edmund-hulle was al by professore en doktore van verskeie universiteite om meer uit te vind oor die navorsing wat gedoen is oor Dawid en sy herkoms. Verlede jaar het UCT hulle genooi na ’n geleentheid in Sutherland, waar die beendere na verwagting in September vanjaar begrawe gaan word. Op 12 Oktober 2018 is ’n artikel hieroor op UCT se webtuiste geplaas. Hierin staan UCT werk saam met die gemeenskap van Sutherland in die buurprovinsie om die beendere van nege mense aan afstammelinge terug te besorg. Die visekanselier, Mamo­kgethi Phakeng, het gesê UCT het ontdek 11 van die skelette in hulle fakulteit van gesondheidswetenskap se beendereversameling is in die 1920’s oneties verkry. Minstens nege van die skelette is volgens die site waarskynlik Khoisan wat gedwing is om op ’n plaas by Suther­land te werk. “Dit lyk of die eienaar van Kruisrivier in die 1920’s die skelette van hulle rusplek verwyder en dit na die universiteit gestuur het,” lui die artikel. Phakeng het voorts gesê: “Ons weet baie skelette van Suid-Afrikaners is in die 19de eeu soortgelyk gehanteer. Tog word nog nie geëis dat die beendere teruggevat word na waar hulle vandaan kom nie. Daarom het ons met die families vergader om hulle raad en bystand te vra.” Die universiteit se rekords wys die beendere was dié van vier mans, twee vroue en twee kinders. Dis inderdaad op die plaas Kruisrivier gekry. Die negende skelet behoort aan ’n onbekende individu. Dis in Sutherland gevind. “Die meeste van dié grootmense het tussen 1875 en 1890 gesterf. Die kinders het ’n tyd voor 1880 gesterf. In die rekords word gesuggereer een grootmens is dalk vermoor,” lui die artikel. Vrydag gaan lede van die Stuurman-familie en beamptes van die nasionale departement van kuns en kultuur na verwagting in Jeffreysbaai vergader om die saak te bespreek. Edmund sê hulle het ’n ryk geskiedenis. Dit sal ideaal wees om hulle kinders in hulle midde meer te kan leer oor hulle herkoms. Hy sê Klaas Stuurman is in 1847 gebore, voordat Sutherland bestaan het. Antwoorde “Wat ons wil weet, is: Hoekom het UCT daai bene in die eerste plek aanvaar? Dis ook hoe hulle die familie van Sutherland die eienaars maak – die beendere behoort aan die Stuurman-familie in die geheel. Die Stuurman-familie is oorspronklik van die Gamtoosvallei-riviermond. “Gee ons al die antwoorde voordat dit begrawe word.”