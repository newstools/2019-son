NÁ SATERDAG se nederlaag met 28-30 teen die Lions op Nuweland gaan die Westelike Provinsie sukkel om ’n halfeindstryd tuis in die Curriebeker te haal. John Dobson, WP-afrigter, sê sy span sal nou elke game moet wen. Dit sluit ’n kragmeting met die Cheetahs in Bloemfontein in. Die Vrystaters het Saterdag gewys hulle gaan moeilik op hulle tuisveld geklop word toe hulle Griekwas in die Rosestad met 68-14 afgeslag het. Die Streeptruie het nog net een van hulle drie games gewen en is tans in die vierde plek op die CB-punteleer. Die WP se coach glo egter steeds hulle hét die span en die spelers om die Cheetahs op hulle tuisveld te klop. ’n Teleurgestelde Dobson het ná die game gesê: “Ons is nou onder geweldige druk. Tot in die 75ste minuut het ek gedink ons gaan wen. “Ons het geen geduld op die aanval gewys nie. “Spelers soos Sergeal Petersen, Dillyn Leyds en selfs Scarra Ntubeni het besluit om met steekskoppies vorendag te kom in plaas daarvan om net die bal te behou.” “As Scarra net die bal aangegee het, sou dit op ’n drie uitgeloop het.” Chris van Zyl, die WP-kaptein, sê hy is uiters teleurgesteld met sy span se dissipline en die strafskoppe wat hulle afgestaan het. “Dit is onaanvaarbaar. “Daar was nie ’n gebrek aan effort nie, maar ons is uiteraard teleurgesteld met die uitslag. “Ons het probeer om die spel te laat vloei en het dit soms reggekry. Ons het ook ’n paar goeie dinge op die aanval gedoen. “SP Marais het sy dyspier beseer. Baie van ons taktiese planne met ons skoppe het van hom afgehang. “Dit was ’n groot disruption vir ons, veral omdat hy ’n opsie met sy linkervoet gee.” Die Kapenaars het volgende week ’n loslootjie voordat hulle die Pumas op Nuweland aandurf.