VIER buitelanders is gearresteer in verband met 'n onwettige perlemoenfasiliteit wat Dinsdag in Montague Drive in Milnerton ontdek is. Lede van die polisie se blitspatrollie het daarop afgekom toe hulle inligting opgevolg het. By 'n pakhuis het hulle ‘n Mercedes Sprinter en Chevrolet motor met uitgedroogte perlemoen gevind. ‘n Tweede perseel in dieselfde omgewing is ook deursoek waar daar vars perlemoen en masjinerie gevind is. Die polisie het beslag gelê op altesaam 19 032 uitgedroogte- en 5 064 vars perlemoen  sowel as R179 680 in kontant. Die twee voertuie is ook gekonfiskeer. Volgens kapt. FC van Wyk, ‘n polisiewoordvoerder, moet die waarde van die perlemoen en masjinerie nog vasgestel word. Die vier buitelanders sal ingevolge die wet op lewende mariene hulpbronne in die Kaapse landdroshof verskyn sodra hulle aangekla word.