DIE musieklegende Johnny Clegg is Dinsdag in die ouderdom van 66 by sy huis in Johannesburg oorlede. Die wit Zoeloe, soos Clegg bekendgestaan het, is in 2015 met pankreaskanker gediagnoseer. Clegg se jarelange bestuurder, Roddy Quin, sê in 'n verklaring hy het in sy familiehuis in Johannesburg gesterf. "Clegg laat diep voetspore agter in die hart van elke persoon wat hom- of haarself 'n African noem. Hy het vir ons gewys wat dit is om by ander kulture aan te pas en te embrace sonder om jou identiteit te verloor," se Quin. "Hy was 'n antropoloog wat sy musiek gebruik het om met elke persoon te praat. Hy het met sy unieke styl van musiek kulturele hindernisse soos geen ander teengewerk. Hy het bewustheid in baie van ons aangewakker." Clegg is op 7 Junie 1953 in Bacup, Lancashire in Engeland as Jonathan Paul Clegg gebore. Sy ouers het geskei toe hy nog baie jonk was. Hy het toe saam met sy ma na die destydse Rhodesië (nou Zimbabwe) verhuis. Hy het op sesjarige ouderdom na Suid-Afrika getrek. Clegg het in 2012 die Orde van Ikhamanga ontvang. Dit word toegeken aan Suid-Afrikaners wat op die gebied van die kunste, kultuur, letterkunde, musiek, joernalistiek en sport uitgeblink het.