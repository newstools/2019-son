DIE berugte Gupta-broers is deur Indiese owerhede beboet nadat iemand op ’n troue “in die openbaar ontlas het”. Die dubbele troue van twee van die Gupta-broers, Ajay en Atul, se seuns is twee weke gelede by die larney Auli-ski-oord in die Himalaja gehou. Luidens The Economic Times­ of India het Satyapal Nautiyal, uitvoerende beampte van die Joshimath-munisipaliteit, die Guptas met sowat R30 000 beboet omdat hulle tydens die troue rommel gestrooi het. Hulle is ’n verdere R20 000 beboet omdat iemand in die openbaar ontlas het. Die koerant berig die munisipaliteit het ook ’n afskrif van die invoice gestuur aan die bestuur van die maatskappy wat die troue gereël het. Die troue het die Guptas sowat R43 miljoen gekos. Nautiyal het bygevoeg ’n faktuur vir omtrent R166 804 is na die maatskappy gestuur nadat die munisipaliteit die gemors moes opruim. Daar is vroeër berig 32 ton afval is ná die troue gelos in ’n area wat ekologies sensitief is. – News24