POTCHEFSTROOM. – ’n Sesjarige seun is gistermiddag in ’n ongeluk dood toe hy deur ’n bakkie omgery is en dié hom agterna gesleep het. Die gru-ongeluk het in Magabestraat, Ikageng, buite Potchefstroom in die provinsie Noordwes gebeur. Volgens ’n woordvoerder van ER24 het noodpersoneel by die toneel opgedaag waar die bakkie op ’n sypaadjie gestaan het. “Die kind se liggaam is onder die voertuig gekry. “Brandweerpersoneel moes die bakkie oplig om by die seun uit te kom.” Meiring sê die seun het talle beserings opgedoen wat sy dood veroorsaak het. Die bestuurder is nie beseer nie. Die saak word deur die owerhede ondersoek. – ER24