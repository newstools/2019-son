DIE vermeende sekspes R. Kelly is weer in die tjoekie. Die bloues in Chicago het die Amerikaanse sanger aangekeer op sex trafficking charges. Ek sien op TMZ die beleërde R&B-man se saak gaan in ’n hof in New York voorkom. Die 52-jarige is vas op 13 federale aanklagte. Dit sluit in klagte van kinderpornografie, verlokking van ’n minderjarige en dwarsboming van die gereg. R. Kelly het vroeër vanjaar ook koud geslaap toe hy aangehou is weens ’n hele reeks seksklagte. Dit sluit 11 aanklagte van seksuele misbruik in Illinois in. As die “Feelin’ On Yo Booty”-sanger skuldig bevind word aan dié 11 klagte, gaan sy eie booty minstens ses jaar mang sit. In Februarie het hy ook tien klagte geface van seksuele misbruik met verswarende omstandighede met vier slagoffers, onder wie drie minderjariges. R. Kelly pleit nog strykdeur onskuldig en hou dik hy het nie verkeerde dinge gedoen nie. Ons kan ons dus maar regmaak dat hy nou vir die derde keer gaan maak asof hy die onskuld self is.