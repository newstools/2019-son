DIT was vandeesweek nie ’n goeie week vir die ANC nie. Eers het oudpres. Jacob Zuma voetjie-voetjie gespeel by die Zondo-kommissie na staatskaping. Daarby het adv. Busisiwe Mkhwe­bane, die openbare beskermer (OB), bevind pres. Cyril Ramaphosa het die parlement mislei oor ’n skenking van die firma voorheen bekend as Bosasa vir Ramaphosa se ANC-presidentsverkiesingsveldtog in 2017. Zuma het dié week se sittings van die Zondo-kommissie in Parktown, Johannesburg, met ’n knal afgeskop. Hy het sommer heelwat paddas in sy keel gehad en moes heeltyd sy keel skoonmaak. En toe skiet hy sommer van die heup af deur sommige wat voorheen as sy vertrouelinge beskou is, as apartheidspioene te label. Geskop Adv. Paul Pretorius, hoof van die Zondo-kommissie se regspan, wou hom uitvra oor uitsprake van ander getuies voor die kommissie. Zuma en sy regspan het egter teen die karre geskop en gedreig om van die verrigtinge weg te stap. Die kommissie moes vir ’n paar dae sy werk uitstel terwyl albei regspanne agter die skerms aan ’n kompromie probeer werk het. Die uiteinde van hierdie gesprekke is dat Zuma in ’n latere stadium voor die kommissie sal verskyn. Sy regspan sal dan vooraf ’n aanduiding kry van die vrae wat aan hom gestel gaan word. Adv. Mkhwebane is tans nie ’n gunsteling in ANC-geledere nie. Sy het bevind die minister van openbare ondernemings, Pravin Gordhan, het meegewerk aan die totstandkoming van ’n “rogue unit” by Sars. Sy wys ook op die onregmatige magtiging van die vroeë aftrede van die Sars-kommissaris Ivan Pillay. Wind Gordhan het intussen aansoek gedoen dat ’n hof hierdie verslag van die OB ter syde moet stel. Mkhwebane het aanbeveel dat pres. Ramaphosa stappe teen Gordhan moet doen. Ramaphosa wil egter die aan­beveling van Mkhwebane in die hof beveg, maar het Vrydag verder wind van voor gekry toe die einste Mkhwebane bevind het dat onse prez lekker gelieg het oor ’n Bosasa-skenking. Volgens haar verslag het Ramaphosa die etiese gedragskode vir die uitvoerende gesag oortree met ’n onvanpaste verhouding tussen hom en die maatskappy African Global Operations, voorheen bekend as Bosasa. Sy wil ook hê die Nasionale Vervolgingsgesag moet hierdie verhouding ondersoek.