DIE Bulls laat nie gras onder hulle voete groei om die enorme verlies van drie internasionale slotte teen te werk nie. Met Lood de Jager, RG Snyman en Jason Jenkins wat die lang pad oorsee aandurf, het die Bulls reeds die voormalige Lion-slot Andries Ferreira aangekeer. Ferreira is ’n werkesel en sommer ’n groot aanwins. Hy het hom vroeër vanjaar by die Hurricanes aangesluit, maar kon weens ’n voetbesering nie speel nie. Hy is toe vrygestel. Na verneem word onderhandel die Bulls ook met een van hulle oud-slotte, Juandré Kruger. Hy het in 2012 onder Heyneke Meyer in drie toetse vir die Springbokke uitgedraf. Kruger speel tans vir Toulon. Dié naweek is berig dat die Bulle nóg verliese ly. Die Springbok-vleuel Travis Ismaiel gaan hom by die Engelse klub Harlequins aansluit. Hy het die grootste gedeelte van die Superrugby-seisoen weens ’n besering misgeloop. Die flank/slot Jannes Kirsten­ soek ook groener weivelde. Hy is glo op die punt om ’n kontrak met die Exeter Chiefs te sluit. Intussen het die Bulle bekend gemaak die senter Burger­ Odendaal gaan die span in die Curriebeker-kompetisie aanvoer.