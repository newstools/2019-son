MBEMBE Payi sal môre sy moontlike debuut vir die Suidwestelike Distrikte-Arende (SWD) maak. Die Arende pak die Griffons in die Currie Cup se Eerste Liga in Welkom. Payi, ’n veelsydige agterspeler, het verlede week ’n baie goeie vertoning vir Blanco in ’n SWD Premierliga-klubrugbywedstryd teen die Maori’s gelewer. Payi het met sy spoed en sy vertroue onder die hoë bal beïndruk. Hy het sy span se eerste drie gedruk en was by twee drieë betrokke. Coach Eddie Myners het bevestig hy sal die 26-jarige boorling van die Oos-Kaap speelkans vanaf die plaasvervangerbank gee. Die wedstryd Saterdag in Welkom teen die Griffons is hulle derde wedstryd in vanjaar se veldtog in die Eerste Liga van die Curriebeker-reeks. Avontuurlustig Myners sê Payi sal die leemte van Leighton Eksteen vul wat in Rusland gaan speel het. “Hy is avontuurlustig, net soos Eksteen. Jy kan enige iets verwag, veral op die teenaanval. Hy is baie goed onder die hoë bal. “Ek is opgewonde om hom in te span en sal hom met versigtigheid hanteer en hom eers van die bank af inspan,” sê Myners. Payi het voorheen vir die Grens-Bulldogs gespeel en vir die Sharks se Cravenweek-span. Shane Ball, wat verlede week teen die Luiperds op linkervleuel begin het, sal in die nr. 15-trui opdraf. Die blitsige Curshwon Mono vul Ball se plek aan die linkerkant.