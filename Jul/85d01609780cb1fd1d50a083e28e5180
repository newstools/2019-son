DIE Wallaby-stut Taniela Tupou het pas 'n splinternuwe iPhone X gekoop toe 'n rower dit die afgelope naweek in Johannesburg gesteel het. Tupou (23) en sy spanmaats het by 'n restaurant oorkant die pad geëet het en was oppad terug na hulle hotel toe die voorval plaasgevind het. Kapt. Mavela Masondo, 'n polisiewoordvoerder, het aan News24 gesê 'n wit motor het langs die groep voorspelers stilgehou terwyl Tupou besig was om op sy selfoon te praat. Masondo sê die verdagte het uitgespring, die selfoon gegryp en weer terug in die motor gespring voordat dit weggejaag het. Masondo sê die slagoffer het ligte beserings aan sy hand opgedoen toe hy agterna gehardloop en die agterruit van die motor met sy hand uitgeslaan het. Volgens Stuff.co.nz het Tupou se spanmaats op hom geskree om weg te kom van die motor af uit vrees dat die man, wat 'n swart kappietrop aangehad het, dalk 'n vuurwapen of mes sou uitpluk. Tupou het glo sopas 'n splinternuwe iPhone X gekoop áa hy dit onlangs op 'n Wallabies-oefenkamp in Brisbane verlê het. "Dit het baie vinnig gebeur. Ek het net gesien hoe die kar wegjaag," sê die Wallaby-haker Jordan Uelese. "Ek het iets vroeër daardie dag op Twitter gelees dat jy altyd weer 'n selfoon kan vervang, maar nie 'n lewe nie. "Hy het probeer om agter die motor aan te hardloop, maar ons het hom gesê om terug te staan. Jy weet nooit wat hulle gehad het nie. Dit was 'n kwessie van veiligheid. As hy agter die motor aangehardloop het, weet ons nie wat kon gebeur het nie. "Ons is regtig dankbaar hy is veilig en reg om vir die week se toets te oefen." Tupou is in die land om voor te berei vir sy span se Rugbykampioenskapwedstryd Saterdag teen die Springbokke. Hy het by monde van die span se woordvoerder, Chris Ford, gesê die polisie het reeds verklarings afgelê. Die polisie het mense met inligting gevra om na vore te kom.