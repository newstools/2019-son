DIE Langa Metodiste-kerkkoor van Kaapstad is steeds in die wolke nadat hulle gekies is om een van die opening acts by vanjaar se Glastonbury-fees in Brittanje te wees. Die Rolling Stones en Beyoncé tel onder die groot name wat by dié fees vir kontemporêre uitvoerende kuns opgetree het. Zola May, sekretaris van die kerk, sê hulle is saam met die koor bly en opgewonde oor die geleentheid. May sê dit was alles onverwags. "Die koor is verlede jaar gevra of iemand na hulle kan kom luister. Net om uit te vind dis 'n man uit Londen, Michael Eavis," vertel May. Eavis is die stigter van die fees. Die fees is jaarliks 'n groot trekpleister vir  musiekliefhebbers wat daarheen stroom om van die beste live bands, sangers en entertainers in die wêreld dop te hou. May sê die kerk het in Januarie 'n baie belangrike en dringende e-pos ontvang waarin die koor uitgenooi word na die fees. Die feesorganiseerders het die koor se vlugte en verblyf gedek. Nick Dewey, Glastonbury se hoof van musiekprogrammering, skryf in die Glastonbury Free Press: "Dit was fassinerend om die koor te sien optree. Ons voel baie geëerd om so 'n intieme optrede te kan kyk." - News24 