JOHAN Booysen, die voormalige hoof van die Valke in KwaZulu-Natal, sê hy is kwaad oor die klagte wat teen hom gelê is, maar tog verlig om sy naam skoon te kry. Die KZN-hooggeregshof het Woensdag alle klagte van rampokkery, wat verband hou met die Cato Manor-ondersoekeenheid, teen Booysen en sy medebeskuldigde teruggetrek. Booysen sê die woord verlig is nie die regte een om te beskryf hoe hy voel nie. "Ek voel nie ek het enigiets verkeerd gedoen nie. Ek is kwaad oor die manier hoe staatsaanklaers hul politieke meesters beskerm het," sê hy. "Ons is as die skurke uitgebeeld en die kriminele, wat in skieterye met polisielede doodgeskiet is, as die helde." Shamila Batohi, hoof van die nasionale vervolgingsgesag (NVG), het verlede Dinsdag aangekondig dat die klagte, op aanbeveling van 'n paneel, teruggetrek gaan word. Booysen het laas week klagte van bedrog by die Valke gelê teen die staatsaanklaers, advv. Sello Maema en Moipone Noko. – News24