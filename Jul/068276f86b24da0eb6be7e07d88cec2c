DIE beker van ’n ma van Delft loop oor van vreugde noudat haar lang verlore seun ná ’n bitter lang reis terug is by haar. Die verhaal wat oor ses jaar strek, is een van smart wat nou in vreugde verander het. Jane Daniels (60) se verstandelik gestremde seun, Denzil Daniels (30), het ses jaar gelede besluit om die pad te vat. Daniels het geryloop tot hy in Swaziland beland het. Hy vertel: “Ek het ’n bietjie gaan kuier en gaan kyk hoe lyk dit in ons buurland.” ’n Mens kan die blydskap in sy ma se oë sien noudat haar seun terug is. Die twee kan nie ophou glimlag as jy hulle uitvra oor hoe hulle nou voel nie. Jane sê sy is net gelukkig dat haar seun weer by die huis is. Sy beskryf die hele gebeurtenis as ’n wonderwerk. Jane was baie bekommerd, maar het nooit hoop en moed opgegee oor haar verlore seun nie. Sy vertel: “Ek het net kerk toe gegaan en gebid dat my seun veilig is.” Die familie het selfs ’n paar jaar gelede ’n gedenkdiens vir Daniels gehou. Jane moes haar oudste seun 10 jaar terug in ’n lykshuis gaan uitken het nadat hy vermis was. Sy is dus bly dat sy Denzil lewend teruggekry het en nie in ’n lykshuis nie. Die dag toe Jane hoor haar kind lewe en is in Swaziland, het sy net daar op die plek flou geval, vertel pastoor Charles George, die voorsitter van Delft se gemeenskapspolisiëringsforum (GPF). George sê toe die nuus rugbaar geraak het, het twee polisiemanne hom genader en gesê hulle sal baie graag wil help. Dit was nadat die Swaziland-polisie kontak gemaak het en hulle vertel het dat die Kaapse klong hom in hulle land bevind. Hulle het toe begin deur geld vir die reis in te samel. Mammie Jane praat met net die grootste lof oor AO Brian Daniels en konst. Emile Farao van Saps. Sy sê dit was alles moontlik deur hierdie twee weldoeners. Saam het hulle laas Donderdag 03:00 die verskrik­like lang pad na Swaziland aangepak om Denzil te gaan haal. Denzil het gister ’n welkom-terug-paartie in die Kaap gekry. Daniels sê hulle het nooit verwag die daad sou sulke opslae maak nie. “Dit is ’n groot voorreg vir ons om iemand te kon help wat in die nood was,” vertel die weldoener. Hy bedank pastoor Charles­ George omdat hy hulle gehelp het. George sê ook dat dit nie daar eindig nie. Hy gaan help om Daniels in ’n kuns-en-kultuur-program te kry om hom besig te hou. Hulle gaan ook die mammie finansieel help. George sê Denzil se storie kan as een van hoop gebruik word vir die kinders wat vermis raak.