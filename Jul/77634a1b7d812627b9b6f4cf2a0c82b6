SEWE familielede het gister in ’n huisbrand verkool. Die polisie in Willowvale is om 04:00 uitgeroep na die Mnqayi-lokasie in Ciko Village toe die huis in ’n vlammehel ontaard het. Brig. Tembinkosi Kinana, ’n polisiewoordvoerder, sê die sewe familielede het in die huis geslaap toe dit aan die brand geslaan het. Die slagoffers was ’n 56-jarige ma, haar 28-jarige dogter en vyf kinders van 3 tot 14 jaar oud. “Een van twee jong mans wat in die huis langsaan geslaap het, het wakker geword van gille. Onnodig “Toe hulle gaan ondersoek instel, het hulle gesien die huis is onder vlamme. Dit was te laat om enige van die inwoners te red.” Lt.genl. Liziwe Ntshinga, provinsiale polisiekommissaris, sê die voorval is tragies en onnodig. Sy doen ’n beroep op die gemeenskap om die oorblywende familie te steun. Sy belowe ’n volledige ondersoek sal gedoen word om die oorsaak van die brand te bepaal. ’n Geregtelike doodsondersoek is begin. Die slagoffers se name sal bekend gemaak word nadat al hulle naasbestaandes van hulle dood in kennis gestel is.