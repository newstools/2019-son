DIT was die Spec-magic wat die Pumas Vrydagaand in die Mbombela-stadion in Nelspruit gesink het. Dit toe die Blou Bulle se blits Rosco Specman 'n driekuns aan drieë behaal het in die span se oorwinning van 25-17 oor die tuisspan. Vir die Bulle bly hul Curriebeker-drome lewendig, maar vir die Pumas is dit waarskynlik die einde van die pad. Dit is ironies dat Specman juis sy ou span soveel gryshare besorg het. Sy vaartversnelling en voorgevoel was 'n lus om te aanskou. Dit was egter 'n puik wedstryd van begin tot einde. Die Bulle moes in die doodsnikke verdedig vir al wat hulle werd is omdat die Pumas enduit alles gegee het. Mens kan nie anders as om vir Jimmy Stonehouse se Pumas jammer te voel nie. Hulle het nou al drie hul eerste wedstryde verloor, maar moes die eerste twee gewen het. Stonehouse is uiteraard teleurgesteld dat dinge nie vanjaar in sy guns gewees het nie. Blou Bulle - drieë: Rosco Specman (3); doelskoppe: Marnitz Boshoff, Manie Libbok; strafdoele: Boshoff, Libbok. Pumas - drieë: Etienne Taljaard, Willie Engelbrecht; doelskoppe: Chris Smith, Henko Marais; strafdoel: Smith.