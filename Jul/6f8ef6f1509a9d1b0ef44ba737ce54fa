MANDELADAG het vanjaar vroeg gekom vir die oumensies van die Neighbourhood Old Age Homes (Noah). Noah, wie se ark van barmhartigheid al 38 jaar lank bejaardes se harte warmer laat klop, verskaf steeds broodnodige dienste aan 750 pensionarisse in die Wes-Kaap. Danksy ’n stewige skenking van R375 000 van die maatskappy PPG se Kleurvolle Gemeenskappe-program, kon die Noah-sentrum in Woodstock, sowel as die plaas­like kliniek, opgeknap word. Die maatskappy se bemarkingsghoeroe, Herman Putter, is nie min trots op die bydrae wat hulle gemaak het nie. “Ons maatskappy lê sterk klem op social responsibility. “Ons is geweldig verbind tot korporatiewe filantropie waar ons deur middel van ons Kleurvolle Gemeenskappe-inisiatief ’n verskeidenheid van liefdadigheidsorganisasies en programme ondersteun,” het Putter verduidelik. Sowat 20 vrywilligers, insluitende werknemers van die maatskappy, het ’n hele dag lank geswoeg. Hulle het alles ingesit met die opknappingswerk in Woodstock. Byna 1 200 F verf en primers is gebruik om onder meer mure, deure en plafonne by die gemeenskapsentrum en kliniek te verf. Noah se direkteur, Anne Dobson, was dankbaar oor PPG se vrygewigheid. “Hulle tydsberekening was perfek. Toe hulle ons aanvanklik gekontak het, het ons nie geweet hulle bydrae gaan so groot wees nie. “Arm bejaardes is baiekeer laag op die lysie van prioriteite. Hulle word meestal nie raakgesien nie. Ons is dankbaar dat ons bejaardes en hulle behoeftes raakgesien is,” het Dobson gesê. Mense wat ook ’n bydrae aan Noah wil maak, kan die webwerf noah.org.za/get-involved besoek. Daar sal jy meer leer oor hoe om by projekte betrokke te raak.