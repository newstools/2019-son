TZVI Brivik van Malcolm Lyons & Brivik Inc. is die lawyer wat Diedericks se POF-eis gehanteer het. Volgens Brivik het Diedericks in 2007 ’n ernstige kopbesering opgedoen. Hy sê nadat talle prokureurs hom meegedeel het sy eis het verjaar, kon hulle sy saak tog suksesvol by die POF deurvoer. “Ons het hom op ons eie onkoste na twee mediese spesialiste gestuur om die aard van sy kopbesering vas te stel. Hulle het bevind sy beserings is van so ’n aard dat hy nie sy eie sake sou kon hanteer nie en het aanbeveel ’n kurator moet aangestel word. “Ons het gehelp om ’n kurator aan te stel en het toe aanbeveel ’n geding moet ingestel word om skadevergoeding te eis.” Brivik sê ’n regter het die verslag oor Diedericks se eis onder oë gehad en die skikking toegestaan. Proses “Die settlement is in ’n boedel geplaas wat deur die kurator bestuur word. Mnr. Diedericks bel egter gereeld ons kantore en dié van die kurator. Ons het nie enige van sy fondse nie en alles is oorbetaal aan die kurator.” Die kurator, Stuart Hendler, sê by navraag die ongeluk het Diedericks se redenasievermoë aangetas en dis ’n uitdagende proses om met hom en sy eise te deal. “Ons kan nie enige uitbetalings maak sonder geldige dokumente nie, want ons moet dié dokumente by die kantore van die meester van die hooggeregshof inhandig. “Mnr. Diedericks het nie ’n groot uitbetaling van die Padongelukfonds ontvang nie. Ons moet versigtig daarmee werk om seker te maak daar is genoeg geld om hom en sy familie die res van sy lewe te onderhou.” Boniswa Matshoba, POF-woordvoerder, het die uitbetaling aan Diedericks bevestig. Presies hoeveel dit was, kon sy egter nie sê nie. “Dis vertroulik en kan net met die eiser bespreek word, wat welkom is om ons kantore te kontak.”