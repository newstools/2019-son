DRIE goue medaljes wink vir ’n jong atleet van Ravensmead­ wat eersdaags oorsee gaan om die land in die Paralimpiese Junior Wêreldkampioenskapsbyeenkoms te verteenwoordig. Rouvaun Wallace (18) is opgewonde om Switserland toe te gaan om Suid-Afrika se naam hoog te hou. Wallace se regterbeen is korter as die ander een. Hy’t twee jaar gelede boonop ’n ernstige enkelbesering in ’n sokkerwedstryd opgedoen. Wallace het ná matriek begin fokus op sy atletiekloopbaan. Hy het hom by die Bellville-atletiekklub aangesluit en volstoom begin oefen. “My passie was altyd om eendag sokker te speel op TV,” sê hy. Vandag leef hy ’n groter droom uit. Maar eers moes hy ’n aardige bedrag geld insamel om dié droom te bewaarheid. Hy vertel hy en sy suster het burgers verkoop om geld in te samel. Wallace vertrek volgende Vrydag na Switserland. Hy sê hy wil die mense wat pal agter hom staan, sy afrigter en borge, trots maak deur drie goue medaljes los te slaan. Dié talentvolle jong man sal sy staal wys in die 100 m- en 200 m-naelloop, asook in die verspring. Wallace oefen vier keer per week en ry 10 km ver per fiets vanaf sy huis in Ravens­mead tot by die Bellville Velodrome. Daar is ook ’n moontlikheid dat hy volgende jaar Tokio toe kan gaan. Dis iets groots waarna hy uitsien, maar hy wou nie veel daaroor sê nie. Wallace het Donderdag ook sy nuwe hardloopskoene gekry wat ’n familielid geborg het. 