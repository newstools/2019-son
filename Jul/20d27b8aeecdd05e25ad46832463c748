OUDTSHOORN. – Hendrik Mars (48) is in die streekhof ag jaar tronkstraf opgelê vir die mesdood van Sarie August (35). Volgens Mars was hy en August in ’n woordewisseling oor geld nadat hulle die dag saam vyf liter wyn uitgedrink het. Sy het, volgens hom, sy geld gevat en gaan uitgee. Toe sy terugkom, het hulle gestry. Hy het getuig August wou hom met ’n mes steek. Ernstig “Ek het die mes gegryp en haar een keer in die bors gesteek.” Volgens Mars het hy nie gedink dis ernstig nie en het eers die volgende oggend die ambulans gebel. Hy het erken hy was nalatig, maar het nie bedoel om haar dood te maak nie. Streeklanddros Ntsoki Moni het gesê sy kry die indruk dis niks snaaks vir mense in verhoudings om skerp voorwerpe te gebruik om probleempies op te los nie.