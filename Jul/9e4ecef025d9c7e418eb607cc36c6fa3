DIE DA in die Wes-Kaap verwelkom die besluit van die hof dat die verwydering van William Farmer as Cederberg-burgemeester en Francina Sokuyeka as onderburgemeester onwettig was. Farmer van die DA en Sokuyeka van die ADC is op 26 Junie uit hul posisies verwyder. Sylvia Qunta en Marianne Nel se daaropvolgende verkiesing in hul posisies is onwettig verklaar. Die hofbesluit sê ook Paulus Strauss se verkiesing tot speaker asook enige besluite wat deur Qunta en Nel geneem is, is onwettig. Bonginkosi Madikizela, DA-leier in die Wes-Kaap, sê in 'n verklaring die ANC-lede gaan finansieel verantwoordelik gehou word vir die regskostes. "Dis 'n oorwinning, nie net vir die DA nie, maar vir die mense van Cederberg wat vir die DA gestem het om die munisipaliteit te regeer. As die ANC wil regeer, moet hulle demokraties deur die inwoners van Cederberg gekies word," sê Madikizela.