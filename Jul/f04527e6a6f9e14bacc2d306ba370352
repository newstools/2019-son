DIE bekende R&B-sanger van die 1990’s Tevin Campbell maak weer ’n Kaapse draai. Dié keer deel die Amerikaner die verhoog in die GrandWest-kompleks se Grand Arena met plaaslike gunstelinge. Die line-up sluit in die PJ Twins, wat onlangs in die top-vier van die sangkompetisie The Voice South Africa geëindig het. Peter en John Talmarkes, die 27-jarige tweeling van Bonteheuwel, sing al sedert hulle vyfde jaar. Die twee was in 2012 ook naaswenners in die SA’s Got Talent-kompetisie. Die wenner van SA’s Got Talent in 2010, James Bhemgee, se tenoorstem sal die Grand Arena ook vul. Weergawe Ander plaaslike musikante wat optree, is Salome, Claire Phillips, Mujahid George, Sasha-Lee Davids, Vuvu Khumalo en Robin Pieters. Salome van Mitchells Plain is baie bekend vir haar weergawe van die club-treffer “What I Do Best”. Sy het ook ’n lekker spicy weergawe van Adele se “All I Ask” gemaak. Tevin is nie vir die Kapenaars ’n vreemdeling nie. Hy is veral bekend vir die songs van sy album I Am Ready. Dis op daardie album dat die treffer “Can We Talk?” en ’n gunsteling “Always In My Heart” is. Die show is deel van Marmalade Productions (MP) se 10th Anniversary Jam. Dit is nou al die derde keer dat MP vir Tevin na Mzansi bring. In dié 10 jaar het MP 50 events en 19 shows in ál 9 provinsies aangebied. Godfrey Vollenhoven, die uitvoerende hoof van MP, sê: “Ons wil ons 10de bestaansjaar in styl vier.” Die show is volgende Saterdag en dit begin 20:00.