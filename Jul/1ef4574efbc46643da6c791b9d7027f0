DALK is hy vermoor vir polisgeld. Dalk het hy iets gesien wat hy nie veronderstel was om te sien nie. Of dalk het hy bloot per ongeluk in die see beland. Dié scenario’s maal deur die koppe van die Thompson-broers van Arcadia in die Baaise Northerns. Hulle broer Marlon (45) word vermis sedert hy op 11 Julie ná werk nie teruggekeer het huis toe nie. Al wat sy familie van hom het, is bankkaarte, sleutels en ’n inklokkaart wat op 13 Julie glo gehaal is uit die see in die PE-hawe, waar Marlon volgens sy familie gewerk het. Normaal Marlon se bekommerde broer Bill sê hy het Marlon op 11 Julie omstreeks 04:00 laas gesien toe hy vir werk gereed gemaak het. Volgens Bill het Marlon normaal opgetree. Hy sê Marlon se transport het hom oudergewoonte vroegoggend by die huis kom oplaai. Clement Beukes, ’n familievriend, sê ’n kollega van Marlon het die volgende oggend by Marlon se ouerhuis aangekom. Hy vertel sy wou weet of Marlon Donderdagaand teruggekeer het huis toe omdat sy vervoer die aand glo onder hom uit gery het. Volgens Beukes het hulle toe vermoed Marlon is moontlik by sy girlfriend in Salt Lake. Beukes sê hulle het Marlon se verdwyning laas Maandag (15 Julie) by die polisie aangemeld. Volgens hom het hulle Vrydag afgesit hawe toe om agter die kap van die byl te kom. Hy sê daar is hulle meegedeel daar is geen footage van Marlon se bewegings nie. Beukes voeg by ’n supervisor by die hawe het Marlon se persoonlike besittings aan hulle oorhandig. Volgens hom het bemanningslede van ’n skip die items glo op Saterdag 13 Julie in die seewater aangetref. Beukes sê die items is toe aan sekuriteit by die hawe oorhandig. Volgens hom is Marlon se helmet, sak en selfoon missing. Hy sê dit was al donker toe Marlon uitgeval het en sy vriend sou nie sommer net besluit het om huis toe te stap nie. Bill sê op sy beurt Marlon het gewoonlik net vir een nag weggebly. Beukes verduidelik verder hy en die familie het Marlon al gaan soek by al wat ’n lykhuis en polisiestasie in die Baai is. Marlon se ander broer, Quinton, verduidelik hulle ma is siek in die Mercantile Hospitaal en sy vra aanhoudend na Marlon. Quinton sê: “Iets klink baie dodgy hier.” Kapt. Johan Rheeder, ’n polisiewoordvoerder, sê by navraag die polisie weet nie van die saak nie. Zinhle Small, Transnet se bestuurder van korporatiewe sake, sê toe die familie die hawe-sekuriteit nader vir inligting, het die beamptes die maatskappye by die hawe genader. Volgens Small het dit toe aan die lig gekom Marlon werk nie vir een van die maatskappye nie. Small sê ook niks is aan hulle by die hawe gerapporteer nie.