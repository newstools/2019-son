DIS nóg ’n opgemaakte storie oor die watersituasie in die Kaap. Só spoel die ANC in die council mond uit nadat die Stad gesê het Kapenaars moet steeds water bespaar al staan die damvlakke nou reeds op 59,8%. Die mayco-lid belas met water en riooldienste, Xanthea Limberg, sê: “Hoewel die damvlakke stadig toeneem, is ons steeds in ’n herstelperiode. “Ons is nog nie in ’n posisie waar ons kan relax nie.” Delmaine Cottee, ’n ANC-raadslid, sê Limberg praat glad nie die volle waarheid nie. Volgens hom is die Stad steeds daarop uit om geld uit die watersituasie te maak. Hy sê die Stad sou die water­tariewe opgestoot het, maar “toe het ons as die ANC teen die karre geskop”. Opdok Cottee sê verder: “Toe word dit gechange na die pipe levy wat ons nou het. Die Stad sê hy moet nou nuwe pype installeer, waarvoor hy ons almal gaan charge afhangend van hoe groot jou eiendom se waterpyp is. “Dis nou ’n uitgemaakte storie dat die Stad pype gaan insit. “Daar is mense wat al langer as 30 jaar in hulle huise bly en nooit het hulle gehoor dat hulle vir pype moet betaal nie. “Maar nou ewe skielik moet hulle ekstra geld daarvoor opdok. Die Stad penaliseer die mense vir sy eie foute wat hy gemaak het. “Die Stad is al in die jaar 2000 gewaarsku om te prepare vir ’n droogte. Hulle het geen voorbereidings daarvoor getref nie. “Daar is nou nog geen indikasie van wanneer die ontsoutingsaanleg aanlyn sal kom nie.”