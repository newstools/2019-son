BRANDSTOF se prys daal nou weer – maar oor twee of drie maande styg dit maar net weer. Só kla Malvern de Bruyn, sekretaris van Cosatu in die Wes-Kaap. Benewens die brandstofprys is hy ontevrede oor die skerp styging in die prys van elektrisiteit. Hoewel dit vir verbruikers goeie nuus is dat die prys van brandstof gaan daal, wag ’n helse skok noudat ons meer moet hoes vir krag. Van vandag kos 95-oktaan-petrol 95c/l minder en 93 oktaan is 96c/l minder. Diesel kos 74c/l minder. Dis die eerste keer in ses maande dat die brandstofpryse afkom. Dit is dus moontlik dat die prys van kos en ander goed wat langpad vervoer word effens kan daal. ’n Yslike skok is egter die SA Nasionale Energiereguleerder se aankondiging dat krag se prys op 1 Julie met 15,63% gestyg het. Pleidooie De Bruyn sê hulle is ontevrede oor die regering krag nóg duurder gemaak het. “Ons stem nie saam dat die krag opgaan nie. Ons het laas jaar ’n optog oor die styging gehou. Die regering luister nie na die pleidooie van die werkers nie. “Almal weet waardeur die werkers gaan. Mense kry klaar swaar. Dis baie hartseer. Ons gaan weer môre ’n vergadering daaroor hou.” De Bruyn sê al daal die brandstofprys nou, gaan dit tog net weer styg. Dawie Roodt, hoofekonoom van die Efficient Group, het gesê dit is geadministreerde pryse dié en dit voorspel niks goeds nie. “Die politici besluit oor die pryse. Baie goed se prys sal weer styg. “Die laer petrolprys is net in die kort termyn goed. “Die groot probleem met alles wat styg, is dat die mense nie werk het nie. “Die ekonomie groei nie. Armoede word net erger.” Hy stel dit duidelik stel mense kan nie oor die dalende brandstofprys feesvier nie; die ekonomie bly in diepe waters. “Dinge gaan nog baie erger word voordat dit verbeter.”