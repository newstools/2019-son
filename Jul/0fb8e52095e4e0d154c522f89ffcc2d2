LEIGHTON Eksteen het ’n groot bydrae in sy laaste rugbywedstryd vir die SWD-Arende gemaak. Die Suid-Kapenaars het die Luiperds Vrydagaand op Outeniqua Park met 38-18 in die Curriebeker-kompetisie se Eerste Liga pak gegee. Die veelsydige agterspeler het aan Son bevestig hy gaan nou sy rugby in Rusland speel. Hy sluit hom aan by die Arende se voormalige afrigter, Rynhardt van As, wat deesdae die klubspan Yeni­sey STM in die Siberiese dorp Krasnoyarsk slyp. Eksteen sê: “Dit is inderdaad ’n hartseerdag vir my. “Maar wat kan ’n mens doen as jy jou in jou loopbaan wil uitleef? “Ek het ses jaar vir die Arende gespeel en alles gegee. Ek gaan beslis my spanmaats baie mis.” Die boorling van Alber­tinia kon nie ’n laaste drie in die bekende trui druk nie, maar met een van sy kenmerkende skepdoele tog sy naam op die score sheet gekry. Eksteen het met goeie aansluiting ’n hand in verskeie van die Arende se aanvalle gehad, ook dié wat op punte uitgeloop het. Die Arende se coach, Eddie Myners, voel sy span kon nog verder gewen het. Hy was ’n gefrustreerde man toe hy sy span in die rustyd toespreek. “Ek het hulle gesê: ‘Glo in julle vermoë en stick by die plan.’ Dit was deurslaggewend, want ons het toe rêrig met ’n skittervertoning in die tweede helfte vorendag gekom.” 