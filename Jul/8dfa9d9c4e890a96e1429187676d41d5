DIE afgelope naweek is meer mense as in die vorige naweek in die metro vermoor, maar die syfer is laer as vorige betaaldag-naweke. Die Wes-Kaapse premier, Alan Winde, en die Wes-Kaapse minister van veiligheid en sekuriteit, Albert Fritz, het ’n gesamentlike verklaring oor die moorde uitgereik. Altesame 46 mense is in die naweek vermoor – 21 skietvoorvalle, 20 steekvoorvalle en 5 wat op ander maniere vermoor is. Winde het gesê die eerste naweek toe die army ontplooi is, het die moordsyfer gedaal, maar dit het nou weer gestyg. “Ons kan nie op die army alleen staatmaak om die misdaadprobleem in die provinsie op te los nie. “Die polisie, alle vlakke van die regering en die publiek moet help teen misdaad.” Winde het gesê wanneer betaaldag in ’n naweek val, is dit tradisioneel die gewelddadigste naweek elke maand. “In Mei is 71 moorde in die betaalnaweek gepleeg en 66 in Junie. Einde Julie was daar 46 moorde.” Volgens Winde was daar meer steekvoorvalle die afgelope naweek – wat moontlik te doen het met interpersoonlike eerder as bendegeweld. “By baie van die gevalle speel alkohol rol. “Dit is nog te vroeg om die werklike impak van die weermag se ontplooiing te bepaal. “Met slegs drie maande om die situasie te stabiliseer, doen ons egter ’n beroep op die SAPD om die addisionele resources van die weermag deeglik in te span.”