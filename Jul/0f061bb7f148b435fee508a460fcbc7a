’N FAMILIE van Valhalla Park in Bishop Lavis het gister nóg ’n tragedie beleef toe ’n vierde lid doodgeskiet is. Miemie Godongo (46) is ’n klein ent van haar huis vermoor. Sy was op pad werk toe. Haar handsak het netjies en regop langs haar lyk gestaan. In 8ste Laan het dit gewemel van nuuskieriges wat naby die lyk saamgedrom het. Inwoners sê hulle het drie skote gehoor. Miemie se familie wou niks sê nie. Nigel “Skedonkels” Godongo, ’n vermeende gangster, is in Januarie doodgeskiet. Hy is drie keer in die gesig geskiet. Daardie voorval het ook in Valhalla Park gebeur. Miemie is sy ma se niggie. Skedonkels was die seun van James­ Bhemgee, die operasanger en wenner van SA’s Got Talent. In Februarie is Cynthia Oosthuizen (54), Skedonkels se antie aan sy pa se kant, ook vermoor. Sy is deur die voordeur van haar huis in Kalksteenfontein in die kop geskiet. Die skietmoorde in die familie het al in November laas jaar met Nathan Plaatjies begin. Hy is ook in Kalksteenfontein geskiet. By Son se besoek aan die toneel gister het van die vroue het met koppies koffie gestaan. Inwoners het bespiegel dat Miemie op ’n kort afstand en meer as een keer geskiet is. “Haar handsak en selfoon lê ook by haar lyk. Kan nie wees dat hulle haar wou beroof nie,” sê een. Miemie het twee dogters gehad, van wie een nog minderjarig is. Kapt. Frederick van Wyk, polisiewoordvoerder, het die skietvoorval bevestig. “Die voorval het omstreeks 07:30 plaasgevind. “Sy het in 8ste Laan geloop toe ’n onbekende man haar genader en geskiet het.” Van Wyk sê die motief is nog nie bekend nie. “Ons kan nie bevestig dat dit enigsins verband hou met bendegeweld nie. ’n Saak van moord word ondersoek.” ’n Vermeende bendelid is in die voorval dood. Wonde Sontaga Seisa, ’n woordvoerder van Opod, sê twee mans is gewond in ’n skietery tussen die polisie en mans in ’n kar. “Die twee mans is na ’n nabygeleë hospitaal geneem, waarna een van hulle aan sy wonde beswyk het.”