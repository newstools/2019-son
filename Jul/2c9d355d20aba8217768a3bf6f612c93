EDWIN Sass maak ’n welkome terugkeer vir die Boland-Kavaliers. Sass (26) is onder ’n rits nuwe gesigte wat nader getrek is vir die Boland-Kavaliers se veldtog vanjaar in die Eerste Liga van die Curriebeker-reeks. Die sterk senter het hom laas jaar as leenspeler by die Griekwas aangesluit, maar is terug in Wellington. Coach Randall Modiba het ook nie gehuiwer om Sass in te span nie. Hy dra môre die nr. 13-trui wanneer Boland van 14:30 in Montagu met die Grens-Bulldogs swaarde kruis. Modiba, wat sy span eers vandag sal finaliseer, het ook bevestig hy sal die 19-jarige Shilton van Wyk van vleuel na heelagter skuif. Van Wyk is geen vreemdeling wanneer dit kom by heelagter speel nie. Hy doen dit met groot welslae vir sy klubspan, Saldanha. Die haker Damian May van die Rangers Robertson sal ook sy debuut maak. “Ek sien uit na ’n opwindende veldtog. Ons het ’n groep jong spelers wat ons in die reeks gaan inspan. “Dit is vir my goed om te sien dat veral klubspelers hulle kans met albei hande gegryp het,” aldus Modiba. Gurshwin Africa, die opwindende agterspeler van die klub Villagers Worcester, is ook in die span van 22 spelers wat die Boland se veldtog sal afskop. Die verdedigende kam­pioen, SWD-Arende, reis na Benoni om die Valke, 2018 se finaliste, die stryd aan te sê. Intussen word daar geskiedenis gemaak wanneer die Argentynse span, die Jaguares XV, sy buiging in Curriebekerrugby maak. Die Jaguares reis Welkom toe om die Griffons te pak. Die bepalings is: Valke t SWD-Arende; Luiperds t OP Olifante; Griffons v Jaguares XV; Boland-Kavaliers t Grens-Bulldogs.