DIE Helen Suzman Stigting (HSS) wil ook nou hê die parlement moet Busisiwe Mkhwebane, die beleërde openbare beskermer (OB), vasvat. Die HSS vra die parlement moet ’n ondersoek begin om te bepaal of Mkhwebane bevoeg is om haar taak as OB voort te sit. In ’n brief gerig aan die speaker van die Nasionale Vergadering sê die regsfirma Webber Wentzel namens die HSS hulle doen ’n beroep op die parlement om te stem om Mkhwebane uit haar pos te ver­wyder. Volgens die stigting doen hy hierdie beroep in reaksie op die onlangse uitspraak van die konstitusionele hof rakende die OB en haar stryd met die Reserwebank. In hierdie hofsaak het die konstitusionele hof beslis dat Mkhwebane ’n gedeelte van die Reserwebank se regskoste in haar persoonlike hoe­danigheid moet betaal. Die HSS se verklaring lui: “Hierdie uitspraak, asook ander verdoemende hooggeregshofuitsprake, illustreer maar net die maniere waarop daar al bevind is dat Mkhwebane nie oor integriteit beskik nie, en ook nie bevoeg, eerlik en onafhanklik is nie.” Die stigting gaan voort deur op Thandi Modise, die speaker, ’n beroep te doen om kennis te neem van die groeiende lys bevindings teen Mkhwebane en om van haar ontslae te raak. – News24