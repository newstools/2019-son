BEAUFORT- WES. – Die sinnelose moord op die skone Anthea Thopps (30) het die gemeenskap verenig in ’n stryd teen misdaad. Soos talle plattelandse dorpe, is hierdie dorp ook deur drugs en gangsters vanuit die stede infiltreer. Die dorp is ook die deurgang vir drugs na die stede. Alhoewel Saps gereeld groot suksesse hier behaal, duur die stryd voort. ’n Optog deur die mense van Beaufort-Wes sal die komende Vrydag 26 Julie om 10:00 plaasvind. Die optog sal vanaf die Thusong centre, af met die N1 tot by die polisiestasie beweeg. Daarna sal ’n petisie aan die plaaslike Saps oorhandig word. Thopps, die ma van die 3-jarige seuntjie Shaye, is Sondag dood aangetref. Sy was halfnaak en dit lyk asof sy  verwurg en ook verkrag was. Op Facebook is haar lof wyd besing met mooi boodskappe. ’n Skoenveter is glo gebruik om haar te verwurg. Saps se honde-eenheid se liggaamsvloeistofopsporingshond is ingespan om die teenwoordigheid van semen op te spoor. Volgens Kapt. Malcolm Pojie, polisiewoordvoerder, is verskeie persone vir ondervraging ingeneem, maar niemand is nog gearresteer nie. Thopps se selfoon en tablet word vermis.