OMSTREDE skeidsregter-beslissings is in die kollig ná die jongste ronde van Safa Kaapstad se uitkloptoernooi. Dit lyk of sekere skeidsregters nie goed opgelei is nie. Sommige is in die naweek se ronde van 128 kwaai deur supporters gekritiseer. Die wedstryd tussen Young Idols 68 FC en Juventus is gestaak toe daar nog 29 minute se speeltyd oor was. Die telling was 1-1 toe spelers van Idols met match officials gestry het oor beslissings en hulle goalie deur Juventus se supporters gedreig is. Daar is egter ondanks dié een jammerlike situasie uitstekende sokker gespeel in die ander games. En dié jaar se kompetisie het weer vroeg groot gunstelinge verloor. Kewtown United, Turfhall FC en Super Stars se deel­name het almal die naweek tot ’n einde gekom. Kolskoot Dié game is in ’n goeie gees gespeel en het vir talle opwindende oomblikke gesorg. Aan die einde was Stephs se Ryan Majorlahet se kolskoot genoeg om sy span na die volgende ronde te stuur. Majorlahet het as plaasvervanger opgekom en toe die wendoel gescore. Hy was heeltyd besig en het met sy explosive runs op die linkerkant Kewtown se verdedigers uitmekaar geskeur. Dié doel het Majorlahet sonder twyfel verseker van die toekenning vir die speler van die wedstryd. Hy is ná die game deur sy spanmaats en supporters op hulle skouers van die veld gedra. Jamestown United, driemalige wenner, het sy plek in die volgende ronde bespreek deur Cape Town Pi­rates met 2-0 te klop. Game Yethu het Turfhall met 4-1 pak gegee en West­ridge was met 3-0 te sterk vir Super Stars.