DIE Springbok-losvoor­speler Aseza Hele het Saterdag die harte van die toeskouers in die King Edward-stadion in Montagu warm gespeel. Hele, kaptein van die Oostelike Provinsie se vrouerugbyspan, het vier van haar span se ses drieë gedruk. Die vroue van die Baai het die provinsiale wedstryd oorheers. Hulle het Boland met 36-0 afgeransel. Rond Veral Hele se vierde drie het die skare op hulle voete gehad. Sy het ’n los bal vyf meter van haar doellyn opgeraap, drie spelers afgeskud en dwarsoor die veld genael om onder die pale af te rond. Dis nou terwyl talle spelers haar agternagesit het. Hele, wat ses wedstryde vir die nasionale span gespeel het, het gesê: “Ons moet in elke wedstryd klinies wees en volgens ons volle potensiaal speel.” Dit is die OP se tweede wedstryd in vanjaar se reeks. Laas week het hulle vir die eerste keer in die kort geskiedenis van die kompetisie met Grens afge­reken. Intussen het die Westelike Provinsie die Sharks in Durban met 15-10 uitoorlê nadat die spanne rustyd met 5-5 gelykop was. Die Kapenaars se losvoorspeler Sinazo Mcatshulwa het twee van haar span se drieë gedruk. Grens het ’n bietjie verlore eer teruggewin ná verlede week se nederlaag teen die OP. Hy het die Bulle met 22-5 geklop.