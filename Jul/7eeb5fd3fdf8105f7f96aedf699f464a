AFRIFORUM het 'n klag van haatspraak by die Menseregtekomissie (MRK) gelê teen Zindzi Mandela oor haar onlangse twiets waarin sy witmense lafaards en gronddiewe noem. Mandela, Suid-Afrika se ambassadeur in Denemarke, het getwiet: “Liewe apartheid-verdedigers, jul tyd is verby. Jul sal nie weer regeer nie. Ons vrees jul nie. Uiteindelik #TheLandIsOurs,” en ook: “Hulle is lafaards. Jy weet daardie ongenooide gaste wat nie wil weggaan nie.” Mandela is die dogter van die voormalige president Nelson Mandela en Winnie Madikizela-Mandela. Alana Bailey, adjunk-uitvoerende hoof van AfriForum, verantwoordelik vir internasionale skakeling, sê dr. Naledi Pandor, minister van internasionale betrekkinge en samewerking, is versoek om die ambassadeur terug te roep en af te dank. "Hoewel die departement die saak ondersoek en bevind het dat Mandela wel vir die boodskappe verantwoordelik was, is sy bloot oor die vingers getik," sê Bailey. "Dit blyk nou dat haar dienstermyn voorlopig tot Desember 2019 verleng is en geen verdere stappe van haar werkgewer se kant af teen haar sal volg nie. In die lig hiervan het AfriForum dus besluit om met ’n klag by die MRK voort te gaan."Bailey sê Mandela het bewys gelewer van ’n "haatdraende houding teenoor wit inwoners van die land" en het in die openbaar bygedra tot die verdeeldheid van plaaslike gemeenskappe. "Met kru taal, asook vals en vernederende beskrywings soos ‘rapists’, ‘cowards’ en ‘land thieves’ help sy bou aan ’n gevaarlike diskoers van sondebokskepping,” sê Bailey. 