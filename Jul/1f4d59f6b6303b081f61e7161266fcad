SEWE jaar reeds is ’n ma van drie vasgevang in haar eie jaart. Dís weens rou riool en ander gemors wat in ’n stroom verby Elsie Alkaster (57) se huis in Missionvale spoel. Alkaster voel haar haglike omstandighede word nou gebruik in al wat ’n politieke campaign is. Dít pleks daarvan dat die politicians haar eerder help. Alkaster moan: “Ek het nooit vir dié stront gestem nie. Ek het gestem vir ’n beter lewe. “Ek is gatvol vir die leë beloftes van ons politieke leiers. “Ek het vir hulle gestem, maar nou sit ek steeds stuck in my varkhok.” Dié onhigiëniese toestande raak ook haar kinders se gesondheid. Alkaster sê: “Al my kinders ly aan TB oor die riool wat hier verby spoel en die gemors wat oral rondlê. “Die sewage drain voor my huis is ’n hoof-drain. “Wanneer dit reggemaak word, is dit minder as ’n maand later weer geblock. “Wanneer ek die toilet flush, kom die poo weer op. “So, ek het geen ander keuse as om ’n emmer te gebruik en dit buite leeg te maak nie. “My kinders moet hulle ding voor die huis doen.” Wat die situasie vererger, is dat Missionvale se stink munisipale dump site reg langs haar huis is. Alkaster vertel: “ ’n Week voor die verkiesing was ’n munisipale beampte hier en dié het belowe om van die gemors ontslae te raak. “Ons het since then nie weer ’n woord van hom gehoor nie, wat nog te sê van gesien. “Ek moet op my tone oor bakstene loop om hier uit te kom.” Haar buurvrou Rosemary Links (38) moan: “Ons ou emmerstelsel was beter as dié stront Hop-huise. “Ons kinders is altyd siek, want hulle speel in die riool wat reg voor ons huise verby loop.” Peter Plaatjies sê dié afvloei van rou riool is al deel van hulle lewe. Hy verduidelik: “Wanneer ’n drein by die upper level-huise verstop, kom al die stront hier na ons.” ’n Munisipale woordvoerder, Mthubanzi Mniki, het belowe om die kwessie na die betrokke afdeling te verwys.