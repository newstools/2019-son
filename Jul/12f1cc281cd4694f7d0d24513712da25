VIER jaar ná sy dood word die legacy van die sanger Ricardo Groenewald steeds lewend gehou... Ricardo, steeds ’n huishoudelike naam in Suid-Afrika, het met sy hit song, “I love you Daddy”, ’n groot impak in vele harte gemaak. Deur dié song is hy steeds ’n inspirasie vir miljoene in Suid-Afrika. Dinsdagaand is die Ricardo Legacy Foundation by die Hoër Tegniese Skool Bellville bekend gestel. En dit het ook sommer saamgeval met die ster se geboortedag. Die gaste is getrakteer op van Ricardo se musiek uit sy dae as kinderster. En vele sprekers het huldeblyke aan hom gelewer. Julian Claassen, een van die direkteure en woordvoerder van die stigting, noem: “Die Foundation het ’n drievoudige doel: Om die legacy van Ricardo lewend te hou, jong en opkomende talent te identifiseer, te ontwikkel en te mentor en om kankerbewustheid te ondersteun. “Ricardo is aan kanker oorlede. Dit was sy wens dat daar iets geskep moet word om kankerlyers te help en om die bewustheid daarvan aan te wakker. “Wat Ricardo ook hoog op prys gestel het, is dat jong talent eers hul skoolloopbaan moet voltooi voordat hulle aktief die musiek­wêreld betree.” Helen, Ricardo se weduwee, sê: “Ricardo was ’n gesinsman, ’n fenomenale man. Hy het altyd skole besoek en jong kinders geïnspireer. Hy was altyd vol jokes en daar was nooit ’n aand wat ons sad gaan slaap het nie.” Sy seun, Rick-lynn, het afgesluit met die song “I love you Daddy.” Mense kan die Foundation kontak by ricardolegacyfoundation­@ gmail.com of Claassen bel by 081 798 7567.