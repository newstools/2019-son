DIE Wes-Kaapse departement van maatskaplike ontwikkeling het kinders in 'n plek van veiligheid geplaas wat onlangs verskyn het in 'n video waarin hulle verwaarloos is. Die video, wat op sosiale media versprei is, is deur 'n gemeenskapslid onder die departement se aandag gebring. Die departement sê altesaam 23 054 gesinne in die Wes-Kaap het in die 2018/19-boekjaar van hul welsyndienste gebruik gemaak. Altesaam  10 580 kinders en gesinne in die provinsie het sorg- en beskermingsdienste oor dieselfde tydperk gekry. Sharna Fernandez, Wes-Kaapse minister van maatskaplike ontwikkeling, sê die sorg- en beskermingsdienste is om die beskerming van kinders te bevorder en die welstand van gesinne en gemeenskappe te bou. "Ons moet saamwerk om te verseker dat ons kinders veilig gehou word," sê Fernandez. "Die beskerming van kinders is 'n belangrik vir die departement. Dit is iets wat die hele jaar deur gedryf moet gedryf word en vereis hulp van die samelewing. Almal van ons moet veel meer doen om gevalle van kindermishandeling, verwaarlosing en moorde te voorkom." Fernandez vra enigeen met inligting oor gevalle van kindermishandeling om na vore te kom.