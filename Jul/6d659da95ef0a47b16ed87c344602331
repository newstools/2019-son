DIE Wes-Kaapse departement van gemeenskapsveiligheid wil hê veiligheidsmaatreëls moet opgeskerp word vir dienste soos Uber en Bolt in die Nyanga-area. Albert Fritz, Wes-Kaapse LUR van dié departement, se versoek kom nadat 'n toename in aanvalle op bestuurders in die area aangemeld is. Fritz het 'n beroep gedoen op inwoners van dié misdaadgeteisterde area om die skuldiges aan te meld om hul gemeenskappe veiliger te maak. Die polisie in die Wes-Kaap het vandeesweek 'n waarskuwing uitgereik aan bestuurders van taxidienste in die Nyanga-area. Luidens die waarskuwing is daar 'n toename in voorvalle van kapings. Die polisie waarsku dat die gebied vermy word. Bestuurders van afleweringsvragmotors is ook gevra om versigtig te wees in hot spot-gebiede. Die hot spots sluit in Govan Mbeki-weg asook die paaie in Philippi, Bristol en Sheffield. Klipfontein- Miller- en Eislebenweg moet ook vermy word. 