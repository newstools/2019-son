NOU gaan ons sien waarvan Bafana Bafana regtig gemaak is. Só sê Mark Williams, voormalige Bafana-doelskieter en wenner van 1996 se Afrikabeker, oor die geluk wat op sy ou span se pad geval het. Hoewel Suid-Afrika net een wedstryd gewen het – dié teen Namibië – bevind hy hom as een van luckiest vier losers om die Afcon se ronde van 16 te haal. Suid-Afrika kom nou teen die Afcon-gasheer, Egipte, te staan. Williams dink egter dis goed dat Bafana gekwalifiseer het, al is die manier waarop dit gekom het, ongelukkig nou nie so indrukwekkend nie. “Ongelukkig het ons ’n bietjie geluk gekort om dit tot die ronde van 16 te maak, maar ons is nou daar en die span kan ook nie vir ’n beter wedstryd gevra het nie,” het Williams gesê. Moeilik “Die wedstryd sal ons ’n regte idee gee oor waar Bafana Bafana in die sokkerwêreld staan. Om teen Egipte in ’n stampvol sta­dion te speel, gaan rêrig ’n belewenis vir party van die spelers in die groep wees.” Tog voel Williams omdat Bafana niks het om te verloor in die wedstryd nie, die span moet álles gee. “Kyk, sover het Egipte nog nie ’n fout gemaak nie. So, dit gaan moeilik wees, maar daar staan niks in Bafana se pad om die Pha­raohs te klop nie.” Die oud-Bafana-man Elrio van Heerden meen daar sal altyd kritiek wees op die span en hoe dinge gebeur het. Hy voel egter Bafana moet net konsentreer op hulle wedstryd teen Egipte. “Niemand wil so kwalifiseer nie, maar enige iets kan gebeur. Ons weet almal in uitklopsokker gaan dit oor wie op die dag die beste span is,” verduidelik hy. Patrick Mayo, wat 18 keer vir Bafana Bafana gespeel het, sê deur ’n paar foute op die oefenveld reg te stel, kan ’n groot verskil teen Egipte gemaak word. “Ons moes nooit teen Marokko verloor het nie. Ons sal konsentrasie teen Egipte moet behou. “Ek dink steeds ons het die vermoë om Egipte te klop. Percy Tau en Lebo Mothiba sal moet opdaag, want sover was hulle nie goed nie.”