NOG ’n bestuurder van die Al-Noor Kinderhuis in Woodstock is gister in hegtenis geneem. Die 26-jarige man het hom glo self aan die polisie oorgegee. Die polisie se eenheid belas met gesinsgeweld, kinderbeskerming en seksmisdrywe (FCS) het die man gearresteer. Sy inhegtenisname kom weke nadat die Wes-Kaapse departement van maatskaplike ontwikkeling vroeg in Junie 17 kinders uit dié kinderhuis verwyder het na bewerings van fisieke en seksuele misbruik. Kapt. FC van Wyk, ’n polisiewoordvoerder, het bevestig dat die man reeds in die Kaapse landdroshof verskyn het en op borgtog vrygelaat is. “Die man is op twee klagte van aanranding, sexual groom­ing en seksuele aanranding aangekla.” Die departement van maatskaplike ontwikkeling het die nuus van die man se arrestasie verwelkom. “Die kinders is almal by alternatiewe plekke van veiligheid geplaas. Die Al Noor Kinderhuis is ook sy registrasie as plek van veiligheid kwyt,” sê Esther Lewis van die departement. Intussen is die uitvoerende hoof en bestuurder van die kinderhuis, Amani Fonguh Okpara, vandag weer in die Kaapse landdroshof. Okpara loop hof vir verskeie klagte van korrupsie en bedrog. Sy staan ook tereg op klagte van die oortreding van die Wet op Immigrasie en dwars­boming van die gereg. Vlugrisiko Sy besit vier Suid-Afrikaanse ID’s en staan ook bekend as Funguh Okpara, Amina Foguh Enyegue en Adeline Funguh Mankaa, het die hof Maandag gehoor. Die laaste keer toe Okpara haar van verander het, het glo gekom toe sy met ’n Nigeriese man, Shadrack Okpara (26), getrou het. Maar dié troue was glo net om vir Shadrack burgerskap in die land te kry. Okpara het glo ’n hele paar beamptes van Home Affairs in haar sak gehad. Die staat staan haar aansoek om borgtog teen en voer aan dat sy ’n vlugrisiko is. Slotargumente word vandag in die borgtog-aansoek gehoor.