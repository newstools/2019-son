DIE MyCiTi-busse sal nog lank nie die Khayelitsha- en Mitchells Plain-roete kan ry nie. Só sê een van die twee taxi-organisasies wat die busdiens tot onlangs namens die Stad gerun het. Dis voordat dinge tussen hulle versuur het. Sowat 6 000 pendelaars wat die afgelope vyf jaar die N2 Express-roete tussen dié areas en die Kaapse middestad gebruik het, moet nou reeds 43 dae alternatiewe vervoerreëlings tref. Dít kom nadat die Stad versuim het om ’n nuwe kontrak met die Congress of Democratic Taxi Association (Codeta) te sluit. Die ou kontrak het einde Mei verval. ’n Codeta-woordvoerder, Besuthu Ndungane, sê die dooie punt in die onderhandelinge is oor hulle in die tweede termyn die busdienste alleen wil bestuur – sonder Golden Arrow. Aangedring Volgens die ooreenkoms met die ondertekening van die oorspronklike kontrak met die Stad sou Golden Arrow Codeta touwys maak hoe die roete werk. Ndungane sê egter die Stad het daarop aangedring dat Golden Arrow vir die tweede termyn as ’n partner deel van die kontrak bly. Codeta het onlangs weer met die Stad hieroor ver­gader, maar volgens die woordvoerder het dit alles niks gehelp nie. Ndungane verduidelik: “Hulle (die Stad) mors net ons tyd. “Al wat ons soek, is dat ons die kontrak om die N2 Express-busdienste uit Khayelitsha te run alleen doen. Die Stad het tot dusver niks gesê wat ons wil hoor nie.” Brett Herron was voorheen die mayco-lid belas met vervoer. Hy is deesdae ’n LPP van die Good-party. Herron het taxi ranks in Khayelitsha gisteroggend besoek. Hy sê die Stad het die duisende pendelaars in die steek gelaat. Volgens hom moet pendelaars nou 400% meer betaal vir taxi’s om by die werk te kom as wat hulle vir ’n MyCiti-bus sou betaal het. Herron sê: “Toe ek nog vir die Stad gewerk het, het baie uitdagings ons in die gesig gestaar. “Onder meer operasionele probleme soos vandalisme, sabotasie van ons busse en stakings. Maar ons het ons bes gedoen om die busdiens te herstel.” Felicity Purchase, huidige mayco-lid belas met vervoer, het nie gister haar selfoon geantwoord toe Son haar om kommentaar gebel het nie. Sy het vroeër aan Son gesê die Stad hou gereeld meetings met Codeta om die dooie punt te probeer oplos. Purchase het aangedui die Stad sal die publiek laat weet sodra die busroete hervat word.