RASSIE Erasmus moet dalk ’n nuwe Springbok-kaptein vir die Rugby Championship kies. Dis omdat die huidige gereelde kaptein, Siya Kolisi, sy knie in die Superrugby-kompetisie beseer het. Die Bok-breier weet nog nie of Kolisi betyds gaan herstel vir die eerste deel van die Rugby Championship nie. Kolisi is egter steeds ’n lid van die Springbok-oefengroep in Pretoria. Weens die onsekerheid oor Kolisi se beskikbaarheid is Marco van Staden, die baljagter-flank van die Blou Bulle, gister na die kamp ontbied. As Kolisi nie betyds herstel nie, sal Erasmus moet besluit wie sy span sal aanvoer. Die Bokke skop hulle verkorte Rugby Championship-veldtog op 20 Julie teen Australië in Johannesburg af. ’n Week later speel hulle teen Nieu-Seeland in Wellington. Suid-Afrika sluit sy veldtog twee weke later in Salta teen Argentinië af. Dieselfde twee spanne pak mekaar ’n week later in ’n ekstra toets in Pretoria voordat hulle begin voorberei vir die World Cup. VOORSPELERS: Schalk Brits, Marcell Coetzee, Lood de Jager, Thomas du Toit, Pieter-Steph du Toit, Rynhardt Elstadt, Eben Etzebeth, Lizo Gqoboka, Steven Kitshoff, Vincent Koch, Siya Kolisi, Francois Louw, Frans Malherbe, Malcolm Marx, Bongi Mbonambi, Tendai Mtawarira, Franco Mostert, Trevor Nyakane, Marvin Orie, Kwagga Smith, RG Snyman, Marco van Staden, Duane Vermeulen. AGTERSPELERS: Lukhanyo Am, Damian de Allende, André Esterhuizen, Faf de Klerk, Aphiwe Dyantyi, Warrick Gelant, Elton Jantjies, Herschel Jantjies, Cheslin Kolbe, Jesse Kriel, Dillyn Lleyds, Makazole Mapimpi, Sibusiso Nkosi, Willie le Roux, Handré Pollard, Cobus Reinach, Frans Steyn.