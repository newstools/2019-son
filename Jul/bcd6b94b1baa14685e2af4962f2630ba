MARCUS Rashford bly aan by Manchester United tot 2023. United moes egter ’n salarisooreenkoms van £200 000 per week (ongeveer R3 572 596) op die tafel sit vir Rashford om by Old Trafford aan te bly. Dié internasionale speler van Engeland het ook die opsie om dit vir nog ’n jaar te verleng. Rashford, wat deur Unit­ed se akademie kom, het as 18-jarige in 2016 sy senior-debuut gemaak vir die Red Devils. “Die klub het my as ’n speler en as ’n persoon ge­shape,” het Rashford gister gesê nadat hy sy nuwe kontrak geteken het. “Dis vir my ’n voorreg elke keer wanneer ek die trui aantrek. Manchester United is alles in my lewe sedert ek hier gekom het as ’n sewejarige. “Ek gaan alles in my vermoë gee en doen om die klub terug te bring na waar hy hoort. Ek wil ook die fans beloon met sukses,” het hy afgesluit. – AP