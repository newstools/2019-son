DIE verskil tussen die huidige Oostelike Provinsie Rugbyunie (OPRU) en dié van so ’n paar jaar terug is soos dag en nag. Dit is die gevoel van die OP se nuutste skrumskakel, Kevin Luiters. Hy is ongelukkig nie ’n nuwe gesig wanneer dit kom by OP-rugby nie, maar hy is terug op die veld en sê dit voel goed. Die voormalige Puma-speler was die afgelope jaar uit rugby nadat hy teruggekeer het van Roemenië, waar hy met die Timi?oara Saracens die Roemeense Cup verower het. Luiters, wat die Kings ook verteenwoordig het in Superrugby in 2016, was een van die spelers wat lank terug in die Cheeky Watson-era van die OPRU uitgevaar het teen die behandeling van spelers. Dit was toe allerhande planne beraam is om spelers te betaal met onder meer meal vouchers. Hy sê daar is ’n groot verskil in hoe dinge nou by die OP gebeur. “Spelers weet presies waar hulle staan – nie soos in die verlede nie. Ek is nog nie lank by die span betrokke nie, maar ek kan sien dat almal, van die bestuur tot die span, goed saamwerk. Omdat daar sulke goeie verhoudings tussen die bestuur en spelers is, gee dit almal ook die selfvertroue om 100% te gee. Dis hoe dinge moet werk,” meen Luiters. Hoewel hy nou amper ’n jaar buite aksie is, vertel Luiters dat hy nooit opgegee het op rugby nie. Hy moes ná sy teruggekeer van Roemenië begin werk om sy gesin te ondersteun. “Die OP-breier, Chumani Booi, het my genooi om met die span te oefen en nou is ek in die span. Ek moet sê dit voel goed,” sê Luiters. Hy is nou maar eers 27 en het hope ervaring. Hy kan dus die OP geruime tyd steeds verteenwoordig, maar sê daar is nog geen langtermyn-planne nie. “Vir eers vat ons dit game vir game. Ek is nie haastig nie. “Ek werk ook nog tans en sal sien hoe dinge verloop op die veld, maar om weer die kans te kry om te kan speel, is besonders en veral weer by die huis.” Ster Die voormalige Blitsbok staan ook langs die kantlyn as hulpafrigter by een van die Oos-Kaap se grootste rugbyskole, Grey, maar sê hy dink nie hy sal eendag begin afrig nie. “Ek is hulpafrigter en vir eers sal ek dit so hou juis omdat ek ook nou voltyds werk, maar ons kyk hoe ver dit gaan.” Nog ’n plaaslike ster wat teruggekeer het, is Keanu Vers. Dié heelagter het verlede seisoen die Griekwas verteenwoordig, maar het reeds sy eerste stryd vir die OP agter die rug verlede week in die nederlaag teen die Griffons. Vers, ’n voormalige Junior Springbok, het die OP sover in alle ouderdomsgroepe verteenwoordig. Hy het ook in die Varsity Cup vir die Madibaz uitgedraf. Met Vers en Tristan Fourie het die OP nou goeie diepte in die agterlyn.