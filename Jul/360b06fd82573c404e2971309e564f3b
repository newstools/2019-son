BONGO Nombiba moes volgens die DA, ACDP en Cope nie by gewees het toe die begroting goedgekeur is nie. Dié ANC-raadslid is verlede jaar in die Baaise handelshof skuldig bevind aan bedrog en geldwassery. Hy is nie aan korrupsie skuldig bevind nie. Nombiba is by ’n bedrogspul betrek. Die munisipa­liteit het R20 000 vir ’n projek van ’n nieregeringsorganisasie bewillig, maar hy het dié geld in sy sak gesteek. Aangemeld Hy het by die konstitusionele hof aansoek gedoen om verlof tot appèl, maar dis van die hand gewys. Sy aansoek om verlof tot appèl is op 6 Junie afgekeur en dit was die laaste sê. Nombiba was die raadslid van wyk 20 in die Nelson Mandelabaai-munisipaliteit. Hy het hom vroeër dié week by die St. Albans­gevangenis buite die Baai aangemeld om sy vyf jaar tronkstraf uit te dien. Die raadsvergadering oor 2019-’20 se kapitaalbegroting het op 21 Junie plaas­gevind. Rdl. Athol Trollip (DA) het gesê: “Ná 6 Junie was rdl. Nombiba op verskeie raadsvergaderings. “As die hofbeslissing op 6 Junie afgehandel is, sou die konstitusionele hof die beslissing aan die aansoeker se advokaat beskikbaar gemaak het en dié sou dit aan die aansoeker se prokureur deurgegee het. “As daardie proses minstens ’n week gevat het, bring ons dit tot by 13 Junie. “Dis voordat die begroting goedgekeur is.” Wanneer iemand tronkstraf van langer as ’n jaar opgelê word sonder die opsie van ’n boete, kan die mens volgens Trollip nie meer kwalifiseer om ’n raadslid te wees nie. Nombiba se teenwoordigheid gaan deur die DA, ACDP en Cope ondersoek word. Noxolo Nqwazi, waarnemende stadsbestuurder, het Nombiba se pos Dinsdag amptelik vakant verklaar. ’n Tussenverkiesing gaan gehou word om ’n raadslid in sy plek aan te stel. Die omstredenheid rondom Nombiba was nie die enigste item op die opposisiepartye se agenda nie. Hulle het onder meer gepraat oor die aanstelling van ’n nuwe finansiële hoof in die Metro. Dít sal op môre se raadsvergadering gebeur. Trollip, rdl. Lance Grootboom van die ACDP en rdl. Siyasanga Sijadu van Cope het gesê hulle sal nie ’n kandidaat ondersteun wat onbevoeg, onoortuigend en nie na behore gekwalifiseer is nie. Die huidige koalisieregering se onderbesteding was ook onder die vergrootglas. Hieroor het Trollip gesê: “Die inwoners van die stad voel die onderspandering aan hulle lyf, want dit beperk diens­lewering. “Dit kan ook daartoe lei dat die nasionale tesourie voortaan minder geld aan die onderskeie begrotings toeken.”