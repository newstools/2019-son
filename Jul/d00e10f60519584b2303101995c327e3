GENL. Khehla Sitole, die nasionale polisiekommisaris, sê mediaberigte dat die Wes-Kaapse polisiehoof lt. genl. Khombinkosi Jula uit sy pos verwyder is, is kwaadwillig en misleidend. Sitole het Dinsdag in 'n verklaring gesê Jula is tans met verlof, maar dien steeds in sy pos. Sitole sê hy het wel met Jula geraadpleeg oor die pos as provinsiale kommissaris van KwaZulu-Natal (KZN), maar dat die konsultasieproses nog nie afgehandel is nie. "Die insinuasie dat genl. Jula uit sy pos as Wes-Kaapse provinsiale kommisaris verwyder is, is vals, kwaadwillig en misleidend met die potensiaal om onsekerheid te skep oor polisiëring in die Wes-Kaap," sê Sitole. Hy sê hy het Jula genader oor die pos in KZN omdat dit vakant is en omdat  hy van die provinsie is. Sitole sê hy sal 'n amptelike aankondiging maak oor enige skuif binne die polisie se topbestuur.