ANTHONY Joshua sal Andy Ruiz 9 uit 10 keer klop, sê die voormalige superliggewigkampioen van die wêreld, Ricky Hatton. Hy het in ’n eksklusiewe onderhoud met talk­SPORT gesê Tyson Fury behoort ook nou as die “beste swaar­gewig op die planeet” beskou te word. Skokgolwe Hatton is, soos Joshua en Fury, ’n Brit. Hy sê die nederlaag wat Joshua onlangs teen Ruiz gely het, stuur steeds skokgolwe deur die wêreld. “Daar is baie gerugte wat rondvlieg. En wanneer een van die top-swaargewigte verloor, soek ons altyd na redes waarom dit gebeur het. “Die aand voor die geveg het Joshua nie vir my goed gelyk nie. “Joshua het Ruiz platgeslaan, maar toe onmiddellik vir die kill gegaan. “Al wat hy moes gedoen het, was om Ruiz net ’n bietjie langer sag te maak. “Die Mexikane is gevaarlike boksers wanneer hulle seerkry.” Oor die beoogde rematch tussen Joshua en Ruiz sê Hatton sommige boksers wat verloor, kom terug en neem wraak. Ander kom nie dieselfde terug nie. “Tog glo ek Joshua sal Ruiz 9 uit 10 keer klop,” verklaar Hatton.