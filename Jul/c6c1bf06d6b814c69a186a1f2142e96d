DIE departement van buitelandse betrekkinge en koöperasies se senior assistent, William Matjila, het gesê iets was groot fout met die landing van Gupta-vliegtuie op die Lugmagbasis Waterkloof. Hy het getuig by die Zondo-ondersoek van staatskaping. Die voorval het reeds in 2013 plaasgevind. Matjila het gesê toe hy geen diplomatieke korrespondensie gekry het nie, het hy besef iets is nie reg nie. Hy het gesê hy is gevra om ’n proses te begin dat ’n “Indiese afvaardiging” kom land. Hy het verstaan dis die Indiese hoë kommissie en het voortgegaan. Bruce Koloane, hoof van protokol, het toe gesê dis reg. Koloane was destyds die enigste persoon wat ál die flack gekry het weens die onwettige landing. Dit was ondanks ál die ondersoeke­ wat gedoen is, waardeur ander mense ook betrek is. Brief Matjila het getuig daar was geen details van ’n vlugplan nie en dat geen vliegtuig by ’n militêre basis mag geland het nie. ’n Diplomatieke brief is glo geskryf, maar dit is nie geteken nie en hy het dit ook nie gesien nie. Toe hulle weer sien, was die vliegtuig besig om te land. Die vliegtuig, wat aan die Gupta-familie behoort het, het sowat 200 gaste aan boord gehad. Hulle was op pad na ’n troue wat by Sun City gehou is. Dis gewoonlik net baie belangrike gaste wat op dié lughawe mag land en dan met behoorlike toestemming. Matjila het gesê pleks van ’n note verbale het hy ’n kort gesprek met Koloane oor die foon gehad. Daar is net aan hom gesê hy moet die Indiese delegasie help. Woensdag het ’n majoor Thabo Ntshisi gesê hy was ook ongelukkig oor die hele proses, maar Koloane het gesê die opdrag kom van die hoogste range en hy het toe maar voortgegaan met die proses. – News24