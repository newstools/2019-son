“DIE hemel het geen plek vir gays nie; hulle gaan almal hel toe.” Só het evangelis Pickard Henn leerders by die Hoërskool De Kuilen verlede week wysgemaak. Volgens Henn het die Gees hom gelei om dié eiertjie te lê. Die evangelis se boodskap het die groep leerders so erg ontstel dat ’n backup-pastoor Vrydag ingeroep is. Maar dié pastoor het nie juis die evangelis se paaie skoongevee nie. Hy het glo eerder vir Henn gecover. Ontstelde ouers het Son al van Vrydag af gebel om te sê hulle voel vere vir dié evangelis se boodskap. Volgens ’n mammie van ’n lesbiese gr. 10-leerder is sy baie ontsteld. Die mammie het aan Son vertel haar dogter het haar Vrydag gebel en gesê sy wil nie meer in dié skool wees nie. “Sy het my gesmeek om haar te kom haal. Sy het my gesê die pastoor wat met hulle gepraat het, was baie onbeskof.” Die ma sê Henn, ’n pastoor van die Noord-Kaap, het leerders uitgesonder wat gay is en na hulle verwys as “sondaars”. “Hoe kan enige mens so met minderjarige kinders praat?” wou die opgewerkte ma weet. Sy sê ’n grootmens kan mos nie kinders prostitute wil kom noem omdat hulle jonk seks het nie. “Dis mos nie mooi nie.” ’n Ingeligte by die skool sê hulle het geweet Henn het met die leerders by die skool gepraat, maar was onbewus van die inhoud. “As ons geweet het, sou ons hom gestop het.” Past. Derrick Grobbelaar, die hoofpastoor van die AGS Oasis-gemeente in Kuilsrivier, sê dis belangrik om te verstaan dat die kinders nie gedwing is om die sessie by te woon nie. “Op albei vergaderings het die leerders ’n keuse gehad om die sessie by te woon. Dit was ’n Christelike byeenkoms en van tyd tot tyd sal daar so ’n boodskap gedeel word. “Dit hang af hoe die Gees Henn gelei het.” Past. Grobbelaar bevestig ook dat hulle nie die skool van die boodskap ingelig het nie, maar hulle is bewus van die situasie. “Ons is nou besig om dit aan te spreek.” Die veroordeelde past. Oscar Bougardt sê al was hy nie by die vergaderings nie, sou hy ook so ’n boodskap met die kinders gedeel het. “Ek het geen probleem met die boodskap nie. Dis net soos die Bybel dit sê. “Daar is mos nie plek in die hemel vir gays nie en hulle sal in die hel brand.” Bougardt sê mense moet ophou try om die Bybel te verander en pastore moet ophou bang wees vir gay mense. Bronagh Hammond, ’n woordvoerder van die Wes-Kaapse onderwysdepartement, sê die distrikskantoor ondersoek die voorval en sal berading beskikbaar maak vir leerders wat teenwoordig was. Renaldo Schwarp, wat die documentary Skeef vervaardig het, sê hoewel dié soort gedrag hom nie skok nie, maak dit hom wel kwaad. Skeef handel oor die ervaringe van die LGBTQI+-gemeenskap. “Dié soort boodskap is gevaarlik­, veral in die LGBTQI+-gemeenskap. Haat “Dis baie sad omdat dié gemeenskap reeds ’n hoë risiko­ vir selfmoord en selfbesering het.” Schwarp meen pastore moenie sulke belangrike platforms kry om sulke soort boodskappe te deel nie. “Ons deal met tieners. Hulle word klaar geboelie, nou is daar nog ’n pastoor, iemand in ’n belangrike rol, wat sulke boodskappe deel. “Hulle skep haat en hartseer in die kinders se harte.”