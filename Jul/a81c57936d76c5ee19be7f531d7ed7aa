WAS dit nie vir die Afrikabekertoernooi se absurde reël nie, was dit sekerlik neusie verby vir Bafana Bafana se Afrikabekerveldtog in Egipte. Maar die reëls van die toernooi – wat van 16 tot 24 spanne uitgebrei is – bepaal dat vier van die beste derde geplaaste spanne aan die einde van die groepfase wel na die uitklopronde deurdring. En ná vanaand se nederlaag met 0-1 teen Marokko in ’n groep D-stryd, wil dit voorkom asof Baxter en sy troepe beloon gaan word vir hulle middelmatigheid. Bafana het as een van die vier beste derde plekke deurgedring na die uitklopfase. Maar hoe lank hulle die dáár gaan uithou, is ’n ope vraag. Marokko het in die Al-Salam Stadion bewys al speel hy nie op sy beste nie, het hy steeds die vermoë om ’n wedstryd te kill – ’n skill waarvan Bafana Bafana nog te hore moet kom. Baxter-hulle het wel nie verdien om te verloor nie. Hulle is beslis gesucker punch deur die 1976-Afrikabekerwenner. 