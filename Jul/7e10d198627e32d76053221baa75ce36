AL SAL ’n kaleidoskoop van sagte pienk die Saldanha-stadion vandag verfraai, gaan niemand sagte rugby speel nie. Daarvoor gaan die rugbyspanne van Saldanha en Vredenburg sorg. Eersgenoemde Weskus-vissersdorp is die gasheer vir een van die grootste wedstryde in die Boland Rugbyunie se Groot Uitdaagbeker-reeks. Normaalweg speel die spanne om die Funky Lemon. En op die veld is beslis niks sags tussen die spanne nie. Vredenburg is juis daarop uit om wraak te neem vir sy nederlaag in die eerste ronde. Maar vir dié tweederonde-kragmeting het die manne hande gevat om mense meer bewus te maak van kanker. Die opbrengs van ’n week lange fondsinsameling gaan aan die St. Helena Sandveld Hospice geskenk word. Ondersteun Bertram Vraagom, projekbestuurder van die Saldanha-rugbyklub, sê die bedrag strek al ver bokant die oorspronk­like R20 000. “Maar ons sal dit eers by die wedstryd bekend maak. “Juis omdat ons wil hê die publiek moet die inisiatief ondersteun.” Saldanha het al vir die top-12 van die Boland se uitspeelrondes gekwalifiseer. Ná 13 wedstryde het hy 63 punte. Die twee topspanne in Noordwes, Swartland en die Weskus sal sake uitspook om vir die halfeindronde te kwalifiseer. Die spanne wat op 5 Oktober in Worcester in die halfeindronde speel, sal meeding met die twee top-spanne van Breë-Langeberg, Wit-Sentraal en die Overberg.