DIE beheerliggaam Wêreldrugby beplan om dié sport in die toekoms veiliger te maak. Daarom is daar ná ’n bosberaad oor rugby se reëls in Marcoussis, Frankryk, besluit om die tackle-reël drasties aan te pas. Tackles hoër as die middellyf sal nou kwaai deur skeidsregters gestraf word. Volgens Wêreldrugby se hersieners van die reëlboek sal tackles om die middellyf en laer ’n afname in kopbeserings, veral harsingskudding, meebring. Dié aanpassings aan die reëls moet nog op die proef gestel word voordat dit permanent aanvaar word. Luidens die huidige tackle-reël is die hoogte vir ’n wettige duikslag net-net onderkant die skouerlyn. Vir veiligheid by losskrums en vinniger vloei van spel word daar ook gekyk na hoe spelers vinnig weg moet beweeg wanneer hulle nie meer op hulle voete is nie. Nog ’n moontlike verandering waarvan spanne dalk nie sal wil hoor nie, is om die aantal plaasvervangers vir spanne te verminder. Dit gaan talle verwar, aangesien Wêreldrugby dan juis ’n groter klem op beskerming van spelers wil plaas. Die voorstel om plaasvervangers te verminder, is glo sodat daar ’n beter kans is om geel kaarte te hersien as ’n speler in die moeilikheid is weens vuilspel. Wêreldrugby sal egter eers meer navorsing doen om te sien hoe dít spelers raak.