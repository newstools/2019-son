NOG ’n vermeende American gangster is Dinsdagmiddag in die gietende reën in Mitchells Plain afgemaai. Die voorval het op die hoek van Dassiestraat in East­ridge plaasgevind. Die vermeende gangster is op die toneel dood. Twee onbekende mans het hom genader en vol lood gepomp. Nog ’n man is in die been gewond. Dít volg kort nadat ’n man, ene Ashley (27), Maandagaand in Tafelsig doodgeskiet is. Hy is 22:50 in Waaihoekstraat in die kop geskiet en is op die toneel dood. Ashley was op pad huis toe nadat hy sy girlfriend besoek het. Nog twee mans is ook gistermiddag by Town Centre in Mitchells Plain raak geskiet. Vyf mense is sedert die naweek in Mitchells Plain se bendegeweld doodgeskiet. Motordief Volgens Siyabulela Malo, ’n polisiewoordvoerder, is hulle tans besig om leidrade op te volg. Niemand is nog vir die skietery gearresteer nie. ’n Moordsaak is geopen. In nog ’n skietvoorval gisteroggend in Bishop Lavis is ’n vermeende motordief afgemaai en nog twee gewond. Die voorval het op die hoek van Allan- en Sun-straat in Bishop Lavis gebeur, waar die cops hulle vasgetrek het. Metro cops het die insittendes van die gesteelde Mazda agterna gesit. Die insittende van die Mazda het op die metro cops losgebrand en dié het teruggeskiet. Een van die insittendes is dood en nog twee gewond. Die cops het ook ’n vuurwapen op die toneel gekonfiskeer. Die twee verdagtes is op die oomblik onder polisiebewaking in die hospitaal.