’N GEKRAAKTE kakebeen is nou op ’n verhoorafwagtende se brood nadat twee bewaarders hom glo in die mang aangerand het. En wat nog meer pyn vir die man gebring het, was ’n beweerde struggle om mediese behandeling te kry. Dié 25-jarige man van Matjieskloof buitekant Springbok was reeds laas Sondag in die vroeë oggendure aangerand. Só sê sy hartseer mammie, Veronica Klaase. Klaase vertel: “My seun het laat weet twee bewaarders het hom so lelik aangerand – boonop voor ander gevangenes. “Toe hy my bel, kon hy skaars praat van die pyn. Die gevangenis het gelieg en aan my vertel dit gaan goed met hom, terwyl sy kakebeen erg seergekry het.” Toe Son op Sondag Woensdag die tronk besoek, het die hoof, Simphiwe Malo, glimlaggend vertel hulle het geen klagte gekry nie. Hy sê: “Ons is deursigtig, maar ongelukkig dat die publiek oor sulke sake na die gevangenis toe kom. “Ons het wel ’n versoek gekry dat iemand na die tandarts toe moet gaan, maar wag dat die polisie kom as daar ’n klagte is.” Volgens die inmate se oupa Pieter Cupido het die tronk aspris lank gevat om sy kleinkind hospitaal toe te vat. Hy beweer ook hulle gebruik ’n vertragingstaktiek sodat hy nie ’n saak kan maak nie. “Ek weet dat hy soms stout is, maar hy sal nooit bakleierig word nie. As hy iets verkeerds gedoen het, moes hulle hom eenvoudig net aangekla het. Waarom, waarom het hulle hom so geslaan?” Donderdag toe ons weer die tronk besoek, was hulle skielik besig om hom tandarts toe te neem. Malo het ingestem hy mag gou gesien word. Dit het egter nooit gebeur nie.