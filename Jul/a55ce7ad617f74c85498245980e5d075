MONTAGU. – Gister was weer Sassa pay-outs en net so het die loan sharks soos gewoonlik ook gepay. En as die mense nie hulle skulde aan die loan shark betaal nie, dan is die gort behoorlik gaar. Gister was daar weer ’n paar mense wat geduck en dive het. Van die mense het al middernag by die kitsbanke opgedaag om hulle geld te gaan onttrek, terwyl die sharks nog op hulle pos geslaap het. Een man sê hy is al so bang om te pay. Samuel Booysen sê hy moet elke pay day in die nag opstaan om sy en sy vrou se oulappie te gaan trek. “Ek moet vroeg beweeg, want die rye is mos lank. “Ek trek al onse geld, en dan moet ek rondkyk voor die ouens by wie ek deur die maand geld geloaf het, hulle geld uit my kom donner,” het ’n skytbang Booysen gesê. Nog ’n antie sê haar lewe is hel. Sy stel haar net voor as Maggie. “Ek is wraggies­waar so onder skuld, die paar sente wat ek van my paytjie kry, moet ek vinnig mee speel,” het Maggie gesê. Volgens Maggie maak sy dwarsdeur die maand skuld. “Ek is so in die skuld, ek leen by daai een en dan weer die volgende week by ’n ander een. “Wanneer dit by terugbetaal kom, moet ek van my huis vlug voor daai mense my kom opsoek,” het Maggie aan Son gesê. Son het met een van die loan sharks gepraat. Hy het gesê dis maar net besigheid. “Hulle kom leen by my en dan vra ek maar net ’n R50 op ’n R100,” het die ou gesê. Volgens hom het hy nog nooit met die skuldenaars gefight nie. Hy sê hy help waar hy kan, en mense moenie sukkel om hulle skuld terug te betaal nie.