“EK WAS op pad werk toe toe ’n bergie my vir kos gevra het.” Die skrywer Raydene le Roux van Mitchells Plain vertel dit is waar sy die idee vir haar verhoogstuk Onder die Brug gekry het. Sy glo almal verdien ’n kans in die lewe, maar baie keer ignoreer mense diegene wat op straat leef. Die storie is gegrond op ’n ware gebeurtenis. Keanu Abrahams (23), ’n ontluikende akteur wat die hoofrol vertolk, sê dit is vir hom ’n groot geleentheid en ’n jare lange droom wat waar word. “Ek speel die rol van Allen in die verhoogstuk en ek is van George op pad na Kaapstad om werk te gaan soek in die stad. “Allen kry dan ’n goeie werk in ’n hospitaal, maar later loop dinge lelik verkeerd.” Dis toe dat hy onder die brug beland. Die akteur Duran Williams vertolk die rol van Smith. Hy ken Allen se verlede en hy beland in ’n liefdesdriehoek. Die span wat aan die show werk, beplan om op Madiba-dag (18 Julie) komberse aan haweloses te gaan uitdeel. Kaartjies Lesers kan betrokke raak en ’n verskil in ander se lewe maak deur na die show te gaan kyk. Onder die Brug is van 18 tot 20 Julie in die Kunstekaap te sien. Die opvoering begin elke dag 19:30 en Saterdag se show begin 16:00. Kaartjies kos R80 elk en vir blok-besprekings R60 per kaartjie by Computicket.