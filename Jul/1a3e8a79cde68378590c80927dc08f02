DIE Stad Kaapstad se brand-en-reddingsdienste in Belhar moes gister­oggend noodgedwonge inspring­ toe drie bebloede mans na hulle stasie toe gebring is. Volgens Jermaine Carelse, ’n woordvoerder van die brand-en-reddingsdienste, het die voorval omstreeks 10:30 plaasgevind. “Al drie mans is in ’n skietery gewond.” Hy sê die mans is by die stasie behandel en later per ambulans na ’n nabye hospitaal vervoer. Die polisie is ook ontbied. Sers. Noloyiso Rwexana, ’n polisiewoordvoerder, sê drie mans (26, 28 en 31) is in Alabamastraat in Belhar raakgeskiet. “Die omstandighede rondom die voorval word nog ondersoek. Niemand is nog aangekeer nie.” Sake van poging tot moord is geopen.