OUDPRES. Jacob Zuma het gister  se verrigtinge by die staatskapingskommissie begin deur te sê hy is met die dood gedreig. Dit was gister die tweede dag van Zuma se getuienis. Hy het aan die voorsitter van die kommissie, adjunkhoofregter Raymond Zo­n­do, gesê sy PA het Maandagaand tussen sewe en ag ’n oproep ontvang. Zuma (77) het getuig: “ ’n Onbekende persoon het my PA aan die ANC-kant gebel. “Die persoon het gesê sy moet Zuma sê ‘ons gaan hom doodmaak – en sy kinders en sommige mense rondom hom’. Kyk “Sy (die PA) het my die oggend daarvan ingelig. My senior advokaat (Muzi Si­khakhane) is ook gedreig. Baie ernstige dreigemente is aan hom gemaak. “Ons het die dreigemente ’n rukkie gelede ontvang. Sowat twee weke gelede.” Zondo het gesê die kommissie se regspan sal na hierdie dreigemente kyk. Adv. Paul Pretorius, wat verantwoordelik is vir die bewyse voor die kommissie, het ook gesê hulle neem die dreigemente ernstig op en sal dit ondersoek. Zuma het later gereageer op Themba Maseko se getuienis. Maseko was vroeër die regering se woordvoerder. Hy het laas jaar getuig hy is in 2011 gefire nadat hy geweier het om kontrakte ter waarde van honderde miljoene met die Guptas se mediamaatskappy te onder­teken. Volgens Maseko het Ajay Gupta gesê hy sal Zuma sê om ontslae te raak van hom. Oorgeplaas ’n Ruk later het die destydse minister in die presidensie, Collins Chabane, vir Maseko na die departement van openbare dienste en administrasie oorgeplaas. Volgens Zuma het Chabane nie vir hom gesê waarom hy Maseko oorgeplaas nie. Chabane het hom net gesê hy sal Maseko oorplaas. Zuma het gesê hy kan nie onthou dat hy met ’n Gupta hieroor gepraat het nie. Pretorius het Zuma gevra oor Vytjie Mentor se bewering dat hy niks gedoen het nie nadat sy hom ingelig het Gupta het haar ’n ministe­riële pos aangebied. Mentor was ’n ANC-LP. Zuma het gereageer hy kan nie onthou dat só ’n gesprek plaasgevind het nie. Hy het later aan Zondo gesê dis onmoontlik dat dié gesprek tussen hom en Mentor plaasgevind het. Zuma se regspan het verskeie kere beswaar gemaak teen die manier waarop Pretorius vrae gestel het. Die voormalige president getuig vandag verder. Hy sal na verwagting reageer op Barbara Hogan se getuienis. Sy was vroeër die minister van openbare dienste en administrasie.