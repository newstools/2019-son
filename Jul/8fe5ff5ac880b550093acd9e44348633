“KIDS kan nie meer as ’n blessing gesien word nie, maar eerder as ’n tool wat gebruik word om die ekonomie te laat groei.” Dis die woorde van Linda Swanepoel, ’n oudonderwyser wat haar kommer uitspreek oor die studente wie se toelae te min is. ’n Onderwysstudent aan die Universiteit van Kaapstad (UK) wat verkies om anoniem te bly, sê daar is ongelooflik baie studente wat nie met hulle stipendium van R1 440 kan klaarkom nie. Die student sê hulle moet kos koop vir die hele maand. “Soms moet ons betaal vir boeke en assignments, vervoer, toiletware, internet en meer... Dis eenvoudig net te min.” Sy voeg by hulle kry aan die begin van elke jaar R6 000 vir boekgelde, “maar dis ook te min”. Die R6 000 word dan aanvanklik gebruik om ’n paar boekies aan te koop, en vir die oortrek en versorging daarvan, asook “ander noodsaaklikhede”. “Ek praat namens ’n klomp studente. Ons ouers is nie altyd in die posisie om finansieel te help nie, so ons moet self sien kom klaar,” sê sy. ’n Ander student van die UK wat ook nie haar naam genoem wil hê nie, woon in die Strand en kry ’n travel allowance van R1 440. Sy moet elke dag sowat 60 km met die trein in en uit ry net om haar klasse te kan bywoon. Die student swot vir ’n BA-graad in kuns. “Ek het voorheen ook studeer, maar moes opskop. “Ek kon dit eenvoudig net nie meer bekostig nie,” sê sy. Sy het ’n sesjarige seuntjie, wat sy boonop ook moet onderhou. “Met die R1 440 is dit taamlik onmoontlik, hoor!” sê sy. Sy moet haar ma ook nog onderhou en seker maak daar is kos op die tafel vir haar, haar ma en haar seuntjie. “Iets sal moet gedoen word,” meen sy. ’n Student in ekonomiese en bestuurswetenskap wat in haar eerste jaar aan die Universiteit Stellenbosch (US) is, sê teen die negende van elke maand is daar niks van die toelaag oor nie. “Dan moet jy eenvoudig hap na krummels,” sê sy.