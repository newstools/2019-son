DIE KwaZulu-Natalse gesondheidsdepartement het 'n geval van varkgriep bevestig. Dit kom nadat 'n negejarige meisie Vrydag in die provinsie dood is. Laboratoriumtoetse het bevestig sy is dood aan die H1N1-virus, beter bekend as varkgriep. Die gesondheidsdepartement in KZN sê die bevestiging van die geval beteken nie daar's 'n uitbreek van die siekte nie. Nomagugu Simelane-Zulu, die provinsie se LUR vir gesondheid, sê: "Die departement werk dag en nag om die geval te ondersoek. Ons gaan ook 'n verklaring uitreik wat verduidelik wat gedoen moet word by skole en instellings as daar vermoedens is van sulke diagnoses." "Ons wil dit beklemtoon dat almal kalm moet bly, want die oomblik wat ons dit 'n uitbreek noem, gaan dit massahisterie veroorsaak." Die departement sê diegene wat simptome van borspyn het of kort van asem is, moet mediese hulp kry. - EWN