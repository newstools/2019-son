HY IS 100% fine, al is hy met ’n kruisboog in die kop geskiet. Saterdag het Brendon Peel en Li Lau (a.k.a. One Crazy China) op die stage ’n ongeluk gehad. Die twee het opgetree op die National Arts Festival (NAF) in Makhanda. Die ongeluk het gebeur in die laaste deel van hulle “Carnival Sideshow and Other Magical Things”. Volgens iol.co.za het Peel ’n stoel vol kettings, boeie en slotte unveil. Die idee was dat Li daaraan vasgemaak word – terwyl hy oorkant ’n gelaaide kruisboog sit. Hy moes ’n naald gebruik om al die slotte en kettings oop te sluit voordat die kruisboog afgaan. Die wapen sou vuur sodra ’n bottel vol vloeistof leeg gedrup het. Li het sowat twee minute gehad, maar het nie so gou gewerk soos hy moes nie. Toe hy uiteindelik uit die stoel spring, was die meganisme reeds geaktiveer. Die metaalpyl het hom teen 120 km/h in die kop getref. Die sowat 100 gehoorlede is so gou moontlik verdaag en Li is inderhaas hospitaal toe geneem. Hy het op die ou end net steke aan die kop gekry. Die NAF het online gesê: “Daar was vandag in Brendon Peel en Li Lau se show ’n ongeluk op die verhoog. “Li Lau is geneem na die Settlers-hospitaal, waar hy onmiddellik aandag ontvang het. Hy is ontslaan. Dankie aan almal wat hulle kommer gewys het.” Peel het online gesê daar was baie foutiewe berig­gewing oor die voorval. “Li Lau is heeltemal fine. Ek en hy is meer geworry oor die kinders wat in die gehoor was. Ons het hulle om verskoning gevra omdat ons hulle nogal laat skrik het. “Ons verseker almal dat Li absoluut orrait is. “Ons is ook meer as gelukkig om met enige van die kinders wat in die gehoor was daaroor te praat. “Ons het reeds met ’n paar skole gaan praat om hulle te wys dit gaan goed met Li en ons sal aanhou om dit te doen. “Ons perform­ers is altyd hoofsaaklik bekommerd oor ons gehoor. “Ons sal nooit ons gehore (oud en jonk) ongemaklik probeer maak nie,” het Peel gesê. ’n Perdfris Li praat self ook in ’n video wat in die sosiale media gepost is. Die Baaise vermaakster verseker almal dit gaan goed met hom. “Dankie vir al julle ondersteuning. Ek is 100%. “Die show gaan voort en ek sien uit daarna om julle daar te sien.” Tony Lankester, uitvoerende hoof van die NAF, het aan Dispatch Live bevestig een van die illusies het skeefgeloop. “Mnr. Lau is in die Settlers-hospitaal geneem. Hy het behandeling ontvang. “Ons is ingelig dat die kruisboog se pyl nie deur sy skedel gedring het nie. “Mnr. Lau is by sy volle positiewe.” Lankester het bygevoeg hulle het berading aangebied vir mense wat die traumatiese voorval gesien gebeur het. “Die fees is diep spyt oor die insident. “Ons praat met die verhoogkunstenaars om vas te stel wat skeefgeloop het.”