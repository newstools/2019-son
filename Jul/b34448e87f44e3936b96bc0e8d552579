BEHOU die wil om te wen. Dís die boodskap van Phil Neville, die coach van Engeland se vrouesokkerspan, aan sy spelers. Engeland speel môre in die halfeindstryd van die Wêreldbeker-sokkertoernooi (WB) teen die verdedigende kampioen, Amerika. Hy het die semi’s gehaal deur Noorweë met 3-0 te verslaan. Neville het aan Sky Sports gesê hy dink die beheerliggaam vir Engelse sokker, die Football Association (FA) weet hy doen ’n goeie job. “Ek het vanoggend aan die spelers gesê hulle moenie nou dink omdat ons in ’n halfeindstryd is, in ons reputasie gered nie. “Hulle moenie dink ons gaan na Downingstraat (die Britse premierswoning) genooi word nie. “Ek soek nie daai mentaliteit nie. Ons moet ’n kultuur van wil-altyd-wen bevorder. Ons moet genadeloos wees. Ek wil nie hê ons moet dink daar is nou minder druk nie. Dis onprofessioneel.” Amerika het sy kampioenstatus benadruk deur die gasheer, Frankryk, met 2-1 te klop. In die ander halfeindstryd speel Swede Woensdag teen Nederland. Dis nadat hy een van die groot gunstelinge, Duitsland, verrassend met 2-1 geklop het. Die Kaaskoppe het Italië met 2-0 geklop.