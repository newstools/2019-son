MINSTENS 17 mense is dood toe 'n vliegtuig van die Pakistani-weermag in 'n woonbuurt neergestort het. Luidens 'n verklaring van die weermag het die voorval vroeg Dinsdagoggend in Rawalpindi plaasgevind. Plaaslike inwoners het luidens 'n berig op CNN se webwerf gesê hulle het die een oomblik gesien hoe vliegtuig baie laag vlieg en toe 'n ontploffing gehoor. Irfan Zareen, 'n inwoner, sê: "Dit was baie, baie laag. Nie soos vliegtuie altyd oor die gebied vlieg nie." "Die vliegtuig het skielik bollemakiesies in die lug begin doen en neergestort." Zareen sê 'n aantal huise is beskadig of vernietig. Mehvish Iqlaq, eienaar van 'n winkel in die omgewing, sê weermaghelikopters en ambulanse was binne 10 minute op die toneel. "Die gebied was donker, sonder straatligte, toe die vliegtuig neerstort". "Miskien het die vlieënier gedink dis 'n oopstuk grond en wou 'n landing maak." Volgens die weermag is 12 van die passassiers aanboord in die voorval dood. Vyf van die bemanningslede is ook dood en nog twee mense is as beseer aangemeld. Onder die slagoffers wat dood is, is twee seniorbeamptes van die Pakistani-weermag. Die oorsaak van die voorval is nog onbekend. - News24