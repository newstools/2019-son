DIE wêreld van toerisme gaan oop vir 12 jong werklose mense nadat hulle met groot sukses ’n kursus voltooi het. Met hulp van die Stad Kaapstad is ’n vier weke lange opleidingsprogram om as toergidse te werk, vir hierdie groep gereël. Hulle is onder meer opgelei in kommunikasie, public speaking en tydbestuur. Hulle het ook opleiding gekry oor hoe om ’n “sin van rigting” te hê –’n belangrike eienskap vir toergidse. Grant Twigg, mayco-lid vir stedelike bestuur, het sertifikate aan dié jong mense oorhandig wat deur Seta verskaf is. “Om bekwaamheid te bou is belangrik vir ekonomiese groei en ontwikkeling. Ons doel is om die jeug skills te leer en reg te maak om te gaan werk in die toerisme-sektor. Dienstig “Die hoë vlak van werkloosheid onder die jeug is kommerwekkend. Daarom moet ons help waar ons kan om hulle meer dienstig te maak,” het Twigg gesê. Volgens hom kry Kaapstad miljoene besoekers. Veral in die peak toerisme-maande. “Ons moet seker maak toergidse is gereed om toeriste te verwelkom. “Hulle moet toeriste na ons gemeenskappe vat sodat hulle plaaslike toerisme op sy beste kan ervaar,” sê hy. Die groep wat die opleiding voltooi het, sal in areas soos die Bo-Kaap, Guguletu, Philippi, Mitchells Plain, Vishoek en die Kaapse middestad werk. “Hulle sal toere behartig en mense na sekere sites vat. “Hulle sal ook ’n oorsig van SA se ryk geskiedenis kan gee,” sê Twigg. Nompumelelo Kangelani, ’n gesertifiseerde toergids het haar ervaringe gedeel. Sy het ook dié jong groep gemotiveer. Sy het aan hulle gesê om ’n positiewe gesindheid te hê en om enige geleenthede wat na hulle toe kom, met albei hande aan te gryp.