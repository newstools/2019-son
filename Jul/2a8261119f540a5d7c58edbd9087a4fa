'N MAN wat in verband met die moord op Sharon van Rooyen van Piketberg gearresteer is, sal na verwagting Maandag in die landdroshof op dié dorp verskyn. Van Rooyen (26) se lyk is meer as 'n jaar gelede onder die bed van haar familiehuis gevind. Billy Claasen van die Rural and Farmworkers Development Organization sê in 'n verklaring op Facebook die man is Donderdag in Ficksburg naby die Lesotho-grens gearresteer. Van Rooyen (26) se lyk is in Junie laas jaar gevind toe 'n vrou, wat herberg by haar familie gesoek het, dit onder die bed ontdek het. Sy het twee weke voor haar dood aan haar familie gesê sy gaan saam met haar kêrel Kaapstad toe. Ray van Rooy, 'n raadslid, het toe aan Son verduidelik: “Die familie was onder die indruk sy is saam met haar kêrel. “Haar ma was onder dié indruk en het die kêrel nog gesien toe hy die oorledene op die plaas kom besoek het..” Claasen het namens die Rural and Farmworkers Development Organization die polisie bedank vir hul goeie werk. 