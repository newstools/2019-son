JOHN Dobson ontken hy en drie senior Springbokke het gedreig om te bedank as hulle salarisse nie betaal word nie. Die afrigter van die Westelike Provinsie en die Stormers sê hy het nog altyd persoonlik baie nou saam met die WP se uitvoerende raad gewerk. Hy voeg by daar was nog nooit probleme met salarisse nie. Die 51-jarige breier glo daar word beslis uit sekere oorde ’n agenda teen die Kapenaars gedryf. Hy het gister aan Son gesê: “Ek voel baie jammer vir die administrateurs, want hulle probeer hulle bes. “Daar is ander unies wat baie meer probleme het. Hulle verloor ál hulle Springbokke en hulle het ’n ou wat ondersoek word vir bedrog. Ek verstaan nie dat hulle nie dieselfde soort headlines kry wat ons kry nie.” Dobson glo ook daar is ’n sterk moontlikheid dat die Stormers waarskynlik meer spelers gaan behou as enige van die ander Suid-Afrikaanse franchises. Sukkel “Ons is die enigste entiteit wat nog deur die unie en die klubs besit word – en nie deur private beleggers soos ander unies nie. “Ál die unies sukkel met hulle finansies. Elke dag lees jy van ’n Lion en ’n Bull clearout. “Ons het nie die luuksheid van ’n private entiteit nie, maar ons gaan waarskynlik die enigste unie wees wat die meerderheid van ons groep gaan behou. “Ons het deur die jare baie aan die professionele span bestee en nie (goeie) uitslae gekry­ nie. Ons gaan vanjaar minder spandeer. Ek dink ons het die groep wat ons die (goeie) uitslae gaan gee.” Dobson sê die spelers beskou die Curriebeker-kompetisie as ’n gulde geleentheid om te wys dat hulle volgende jaar Superrugby kan speel. “Die spelers vat ’n groot knock wanneer hulle negatiewe berigte in die pers lees, maar ons het ’n baie tight groep, die vibe is great en ek is baie excited daaroor.” Die Streeptruie skop volgende week hulle CB-veldtog teen die Bulls op Nuweland af. Die WP-breier het bevestig dat die volgende spelers onder andere beskikbaar sal wees vir die Currie Cup: Wilco Louw, Carlü Sadie, Scarra Ntubeni, Chad Solomon, JD Schick­erling, Salmaan Moerat, Chris van Zyl, Jaco Coetzee, Juarno Augustus, Sikhu­mbuzo Notshe, Ernst van Rhyn, Jano Vermaak, Jean-Luc du Plessis, Josh Stander, Dan Kriel, Ruhan Nel, Seabelo Senatla, Edwill van der Merwe, Craig Barry en SP Marais. Sergeal Petersen sal ook nog terugkeer.