DIE Sharks moes Saterdag kliphard werk om hul eerste game van die Curriebeker-seisoen te wen. Die verdedigende Curriebeker-kampioen was met 32-27 teen die Westelike Provinsie op Kings Park in Durban baas nadat hy rustyd met 15-10 voor was. Sean Everitt (afrigter) se span was desperaat vir die sege veral nadat die Durbaniete laas week deur Griekwas op hul tuisveld verneder is. Die Sharks het vier drieë  teenoor die twee van die WP gedruk. Lwazi Mvovo, Cobus Van Wyk, JP Pietersen en Craig Burden het elkeen vyfpunters vir die tuisspan gescore. Die Sharks-losskakel, Curwin Bosch, was in die kol met drie doelskoppe en twee strafdoele. Jaco Coetzee, Ruhan Nel en Josh Stander het die Streeptruie se drieë  gedruk, met die heelagter, SP Marais, wat met drie doelskoppe en twee strafdoele geslaag het. Coenie Oosthuizen, die vaskopstut van die Sharks, wat agterna as die speler van die wedstryd aangewys is, het oor die game gesê: “Laas week het ons ’n taai game gehad, maar vandag het dinge bietjie beter gegaan. Dit was egter nie maklik nie. Die WP het nie tou opgegooi nie en ons moes alles in die stryd werp om met ’n oorwinning uit die stryd te tree.” Tera Mtemba, kaptein van die Sharks, was verheug met sy span se sege. “Ons het die afgelope tyd nie goed by die huis gespeel nie. Die WP is altyd ’n baie moeilike span om te klop. Ons moes tot in die laaste minuut hard werk vir die sege. Chris van Zyl, kaptein van die Streeptruie, was uiteraard teleurgesteld met sy span se vertoning. “Ja, dit was disappointing. Hulle was dalk op die dag net meer honger en desperaat as ons om te wen,” het hy gesê. Die Kapenaars kom volgende week teen die Goue Leeus op Nuweland te staan, terwyl die Sharks ’n loslootjie het. Puntemakers: Sharks - drieë: Lwazi Mvovo, Jacobus Van Wyk, JP Pietersen, Craig Burden, doelskoppe: Curwin Bosch (3), strafdoele: Bosch (2)WP - drieë: Jaco Coetzee, Ruhan Nel, Josh Stander, doelskoppe: SP Marais (3), strafdoele: Marais