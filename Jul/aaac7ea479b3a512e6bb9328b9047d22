WAAR is onse geld? Só vra lede van die politieke party Plaaslike Besorgde Inwoners (PBI), wat aan die algemene verkiesing deelgeneem het. Meer as 16 lede van Macassar en omgewing wag steeds vir die geld waarvoor hulle op stemdag gewerk het. Maar die leier van die party, Virgil Gericke, van George, sê hy skuld niemand meer geld nie, want hy het klaar die mense betaal wat gewerk het. Toe Son hom bel om sy kant van die storie te hoor, het hy gesê die koerant soek net sensasie. Catherine Cloete, een van die hoofpartylede in Macassar, sê 16 mense het op stemdag gewerk, maar is nog nie betaal nie. Sy sê die party kom nie sy beloftes na nie. Sy sê mense kom skel háár elke dag uit oor hulle geld en sy weet nie meer wat om vir hulle te sê nie. Volgens Cloete skuld die party haar en Raymond Temmers, ook ’n organiseerder van die party, ook R30 000 vir die kieserslys wat hulle by die IEC gekoop het. Teleurgesteld Temmers sê baie beloftes is aan hulle gemaak. Hulle het mense gewerf in Eersterivier, Mitchells Plain, Delft en Macassar. Hulle selfone is moeg gebel. Anthea Lewis, een van die werkers, is ook baie teleurgesteld dat hulle nog nie gepay het nie. Sy vertel dat hulle op stemdag in die reën moes werk en daar was geen skuiling nie. Gericke sê daar is ’n man en vrou wat net sy naam wil swak maak. Hy sê daar is vervoer gehuur en hy het daarvoor betaal.