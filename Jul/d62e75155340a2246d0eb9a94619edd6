SUID-AFRIKA se Kevin Anderson is maklik deur na die tweede ronde van die Wimbledon Ope Tennistoernooi. Dié langeraat het die Fransman Pierre-Hugues Herbert gister op die eerste dag in 1 uur 45 minute met 6-3, 6-4 en 6-2 geklop. Sy geweldige afslane was genoeg, want Herbert het weinig skietgoed gehad. Anderson kom in die volgende ronde te staan teen Janko Tipsarevic (Serwië) of Yoshihito Nishioka (Japan). Dit is onwaarskynlik dat die ander Suid-Afrikaner, Lloyd Harris, sy eerste wedstryd sal oorleef. Hy face vandag die legendariese Roger­ Federer. Die verdedigende kampioen, Novak Djokovic (Serwië), het die veteraan Philipp Kohl­schreiber (Duitsland) maklik met 6-3, 7-5 en 6-3 geklop. Suid-Afrika se Raven Klaasen en die Nieu-Seelander Michael Venus sal môre in die dubbelspel saamspan teen die Britse paar Jonny O’Mara en Luke Bambridge. Onder die vroue het Magdaléna Rybáriková (Slowenië) vir die eerste verrassing gesorg. Sy het die tiende gekeurde Aryna Sabalenka (Belarus) met 6-2 en 6-4 uitgeskakel.