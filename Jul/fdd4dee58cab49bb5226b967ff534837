DIE Wes-Kaapse onderwysdepartement (WKOD) word swaar belas met die bou van nuwe skole weens ’n tekort, stukkende geboue en skoolinfrastruktuur wat nie na wense is nie. Asof dit nie erg genoeg is nie neem vandalisme in skoolvakansies, soos in die afgelope wintervakansie, toe. Die laaste maande is talle skole geplunder en besteel van waardevolle items wat derduisende rande kos om te vervang. Boewe teiken steeds skole, al is sekuriteitsmaatreëls by baie skole oral in die provinsie in die Desember-vakansie verskerp. Sommige van die skole is meer as een keer geteiken. Die Primêre Skool Alpine in Beacon Valley, Mitchells Plain, is hierdie jaar al 10 keer gevandaliseer en besteel. Net verlede week het boewe twee keer daar ingebreek. In een van die voorvalle is twee sekuriteitswagte vasgemaak terwyl die diewe die skool besteel het. Jessica Shelver, ’n woordvoerder van die WKOD, sê dit is onaanvaarbaar en absoluut skokkend dat die skool weer geteiken is ten spyte van CCTV-kameras en twee veiligheidswagte op die perseel sowel as armed re­sponse. Shelver sê ook dit blyk dat die sekuriteitsmaatreëls nie meer ’n afskrikmiddel vir boewe is nie. “Dit help ook nie dat ons ’n mislukte regstelsel het en die oortreders weet daar sal geen gevolge vir hulle optrede wees nie.” Son het ’n paar weke gelede berig die Primêre Skool Lavis­rylaan is vyf keer binne twee weke besteel. Van die goed wat gesteel is, is die skoolkinders se kos, rekenaars, die kombuiswasbak, Wi-Fi-hardeware en ’n printer. Toesig Mike Hoffmeester, sekretaris van die Primêre Skool Lavisrylaan, sê hulle is reeds besig met ’n plan van aksie om die probleme te pak. “Alles is nou stil en die nag-sekuriteit van die departement hou goed toesig,” voeg Hoffmeester by. Shelver sê tensy gemeenskappe aan boord kom, skole help beskerm en voorvalle dadelik by die polisie aanmeld, sal skole stuk vir stuk weggedra word. Gevalle van skole wat letterlik weggedra is, is die sekondêre skole Uitzig en Beauvallon.