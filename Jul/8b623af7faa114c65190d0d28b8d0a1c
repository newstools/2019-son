EEN moerse burger wat lyk asof dit op steroids is! Dis meer as genoeg om 25 mense te voed. En dis presies die doel van die Goliath And Goliath Tsek Burger, wat by The Grillfather in Mitchells Plain bekend gestel is. Die tamaai burger van 60 cm wat omtrent die gewig van twee babas is, hou nou die Suid-Afrikaanse rekord vir die grootste burger in die land. Dominique Smidt, die hoofsjef, het Donderdagoggend negeuur aan die burger begin werk. Dit het haar en haar span van vier amper vyf en ’n half uur gevat om dit klaar maak. Dit het ook meer as ’n uur gevat om dit op te eet. Smidt sê sy het twee volle kopslaaie, twee komkommers, ag tamaties en ’n klomp pynappelskywe gebruik om dié burger te maak. ’n Pot mushroom-sous, boerewors en baie mince is gebruik vir die patties. Donovan Goliath, ’n komediant, sê dis vir hom ’n eer dat die burger na hom genoem is. “Hoeveel mense kan sê hulle het ’n burger wat na hulle genoem is? “Wanneer jy die naam Goliath hoor, dink jy groot, soos Goliath in die Bybel. Dis hoekom die burger so groot is.” Grap Goliath, wat voorheen geen benul van die burger se inhoud gehad het nie, sê hy was “lekker bang” om dit te face. Hy grap: “Die burger is geen joke nie.” Shane Swiegelaar, die eienaar van The Grillfather, sê die burger sal ook beskikbaar in die winkel wees, maar dit moet ten minste twee dae voor die tyd bestel word. “Ons hou van mal wees, om nuwe dinge te try. Hoewel dit onmoontlik klink, het ons dit reggekry. “Nou is dit ’n saak van lekker eet.” Goliath het ook gegrap dat mense die burger vir hulle wedding se main course­ kan bestel. “Dis genoeg om jou gaste te voed, daar’s van alles op.” Naeem Hussain, Swiegelaar se vennoot, sê hy is opgemaak oor die burger. “Ons het ons eie rekord gebreek. “Eerste was dit die Yoh Burger wat 2,8 kg geweeg het, nou is dit die Goliath And Goliath Tsek Burger wat 19,6 kg weeg. “Ons het dit gedoen!”