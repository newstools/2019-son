ARGENTINIË se kaptein, Lionel Messi, maak voor sy span se Copa América-halfeindstryd klaar verskonings vir sy swak spel. Argentinië en Brasilië pak mekaar môre vir ’n plek in die eindstryd. Messi het die Copa nog nie juis aan die brand gespeel nie. Hy het tot dusver net een doel aangeteken, en dít was boonop ’n sagte een vanaf die strafkol. Messi skryf sy swak spel toe aan die swak toestand van die velde in Brasilië. Hy het aan die Spaanse dagblad Marca gesê: “Ek speel dié jaar nie op my beste in die Copa América nie. “Dis nie ’n verskoning nie, maar dis moeilik vir my op die velde wat in so ’n swak toestand is. Dis ’n skande. “Dis jammer dat die velde in so ’n swak toestand is vir ’n vername toernooi soos dié. “Ons moet maar aanpas, want dis nou maar hoe dit is, maar dis baie moeilik om daarop te speel. “Daar is nie baie ruimte nie en al die spelers is meestal in die middel.” Messi wil bitter graag vir die eerste keer in sy sokkerloopbaan ’n internasionale titel verower. Baie van sy kritici voel ook as dit dié jaar nie gebeur nie, was dit dalk die laaste geleentheid vir Messi om ’n impak op internasionale vlak te maak. Die Argentyn het gedurende dié Copa 32 geword. Messi word allerweë as die beste sokkerspeler ooit beskou. Sommige kritici voel egter hy kan eers só bestempel word wanneer hy ’n lid van ’n Argentynse span is wat ’n internasionale titel verower het. Argentinië het die Copa in 1993 laas gewen.