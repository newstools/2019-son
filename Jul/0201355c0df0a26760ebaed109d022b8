’N HUISHOUDING van Bethelsdorp in die Baai prop klere in die barste in hulle huis se mure om die koue en reën uit te hou. Shereen Wilson (34) sê hulle leef al 18 jaar so in die stukkende huis in Uitbreiding 32. Gegee Altesaam 15 mense woon in dié huis in Mistral-plek – drie sibbe en hulle kinders. Van hulle slaap snags op die sitkamervloer omdat die slaapkamer te koud en nat is. Wilson sê: “Ons woon al 24 jaar hier. Ek het gedeeltelik grootgeword hier. “Dit was ’n subsidy-huis wat vir my ma gegee is. Dié huise was van die eerstes wat hier gestaan het.” Son het die huis sowat vyf jaar gelede gesien. Die infrastruktuur het intussen verder verswak. Wilson beweer geen owerheid wil hulle help nie. Sy sê: “Die koerante en TV was al almal hier, maar niemand help ons nie. “Die politicians like daarvan om voor vote-tyd hier te kom kuier, maar daarna sien ’n mens hulle nie weer nie. “Dit lyk my hulle wag vir ’n tragedie om te gebeur voordat hulle sal help. “Ek wil nie meer hier bly nie, veral wanneer die winde in Augustus waai. “Wanneer die wind so waai, is ek nie meer ’n mens nie. “Al wat ons vra, is minstens net ’n struktuur op die erf.” Georgina Faldtman, die DA-raadslid vir wyk 37, sê baie van die huise in haar wyk val uitmekaar. Faldtman voeg by: “Ek het ’n databasis opgestel van al die mense wat issues met behuising het. “Ek stuur dit dan aan na die departement van human settlements. Navrae “Ek sal met die direkteur van human settlements skakel, maar ek kan niks belowe nie.” Son het navrae oor dié kwessie aan die provinsiale departement van menslike nedersettings gestuur. Son het teen druktyd egter nog geen terugvoer van die departement ontvang nie. 