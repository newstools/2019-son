WEDRENBASE op Greyville moes gister behoorlik skarrel nadat in nasionale nuusbulletins gesê is Saterdag se Durban July is in die weegskaal. “Dis absolute bog! Ons weet nie waar die radiostasies aan hulle foutiewe inligting kom nie. Die July gaan voort soos beplan,” het Gold Circle in ’n nuusverklaring gesê. Volgens nuusbulletins is staljongens se dreigemente teen Phumelela Gaming gerig omdat die maatskappy tans met herstrukturering besig is wat sy personeel kan beïnvloed. Beheer In die bulletins is ook gesê die July beteken miljoene rande vir Durban se ekonomie. Daar is ook gewaarsku dat wedders wat reeds geld op die July verwed het, alles kan verloor “omdat die July nie voortgaan nie”. Gold Circle sê hy is in KwaZulu-Natal in beheer van die July en nie Phumelela nie. Die nuus het waarskynlik duisende wedders in hulle koffie laat stik omdat derduisende rande reeds op die July verwed is. Gold Circle sê die verwagte temperatuur is 25 grade by die baan en so 50 000 toeskouers word verwag.