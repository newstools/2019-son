CAPE Town City is ’n knou toegedien. Son is ingelig dat die Citizens die volgende ses maande sonder Taariq Fielies, hulle staatmaker in die verdedigingslinie, sal moet klaar­kom. Dis omdat Fielies onlangs ’n blindederm-operasie moes ondergaan. Volgens ’n ingeligte het Fielies se aanvanklike operasie in die Groote Schuur-hospitaal skeefgeloop. Dis toe dat die 27-jarige speler deur die klub na ’n private hospitaal gestuur is. Daar het hy nog ’n operasie ondergaan om die komplikasie reg te stel. Fielies sterk tans by die huis aan. Dis beslis ’n bitter pil vir Fielies en City omdat die verwagtinge is dat City dié seisoen op die liga-titel kan aanspraak maak. Fielies was laas seisoen beslis een van City se uitstaan-spelers. Aangekweek Dit is nie verbasend dat Fielies so goed vertoon nie. Hy het immers vyf seisoene in die Nasionale Eerste ­Liga vir Milano United gespeel. Dis ook hier waar die voormalige Ajax Cape Town-akademiespeler hard geword en die fyner kunsies aangekweek het. Fielies was egter baie ongelukkig om nie ’n call-up te kry vir Stuart Baxter se Afcon-groep nie. Selfs sy afrigter by City, Benni McCarthy, is verstom dat sy speler nie die nodige erkenning kry nie. McCarthy het sy ontevredenheid uitgespreek deur te sê hy weet nie wat Fielies nóg moet doen om vir sy land uit te draf nie. Nietemin sal Fielies ongelukkig afwesig wees vir City se eerste helfte van die nuwe Premierliga-veldtog wat op 3 Augustus begin. Son kon egter nie Fielies en sy City-baas, John Comitis, se kommentaar kry nie. City kon ook nie vir ’n uitdagender stryd as teen Baroka gevra het nie. Baroka het die Kapenaars laas seisoen behoorlik gekarnuffel en ook hulle titel-aspirasies gekelder.