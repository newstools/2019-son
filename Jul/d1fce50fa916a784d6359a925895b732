’N OUTOPPIE wat teregstaan vir die seksuele aanranding van vyf minderjarige seuns is vandag terug in Uitenhage se landdroshof. Die verdagte (64) van Uitenhage staan tereg op ses klagte. Hy het nog nie gepleit nie. Die beweerde voorvalle het tussen 2016 en 2019 plaasgevind. Hy bly in aanhouding nadat sy twee aansoeke om borgtog misluk het. Die mees onlangse saak is vroeg dié maand aanhangig gemaak. Gister het die ma van een van die vermeende predator se slagoffers haar hart teenoor Son uitgestort. Volgens dié hartseer ma het cops so twee maande gelede op ’n Sondagaand by haar huis aangekom op soek na haar 16-jarige laitie. Sy sê toe sy die cops meedeel haar seun is nie tuis nie, het hulle haar gevra om hom saam met hulle te gaan soek. Die ma sê dis tóé dat die cops haar die aaklige nuus gee dat die man haar seun dalk ook seksueel aangerand het. Die ma sê: “Ek was so geskok.” Sy sê hulle kon nie haar seun opspoor nie. ’n Cop het haar twee dae later gebel en gesê sy moenie haar seun laat skool toe gaan nie, vertel sy. ’n Polisie-vên het hulle toe kom haal. Haar seun moes ’n verklaring by die polisiestasie aflê. Volgens die ma het die cops aan haar seun gesê hulle is daar om hom te help. Sy sê sy het die outjie toe aangemoedig om met die cops te praat. Haar seun vertel toe hoe hy ’n ruk gelede saam met ’n groep vriende dorp toe is. Die ma sê dit was so tien seuns wat saam geloop het. Haar seun was daai tyd nog 15 jaar oud. Volgens die outjie is hulle toe almal na die beskuldigde se huis. Die ouballie was alleen tuis. Die ma sê volgens haar seun het die beskuldigde hulle toe begin betas. Sy sê haar seun wou loop toe dié dinge begin gebeur, maar die ander het gesê hy moet nog aanbly. Sy beweer verder die beskuldigde het die seuns een vir een na ’n kamer geroep. Sy sê toe dit haar seun se beurt was, het die beskuldigde die seun se klere uitgetrek en orale seks met hom gehad. Die ma sê toe haar seun hom hierteen probeer verset, het die beskuldigde ’n R100-noot in sy hand gestop. Die ma sê soos sy dit verstaan het die verdagte vir elke kind R100 gegee. Die ma sê haar seun en sy vriende het na dié voorval nog vyf of ses keer by die beskuldigde se huis aangedoen. Volgens die ma het sy aan die cop gesê haar gesin is minderbevoorreg en sy is boonop ’n enkelouer. Sy het bygevoeg sy kan die kind nie altyd gee wat hy graag wil hê nie. Die ma het toe aan haar seun verduidelik dis nie ’n way om geld te maak nie. Sy sê die hofsaak is ’n groot verligting, want sy soek geregtigheid. “Hy het my kind van sy kindwees beroof.” Onbetaamlike Volgens die ma het sy amper iets oorgekom toe sy die beskuldigde in die hof sien. Sy moes toe huis toe gevat word. Son het in Mei berig oor ’n 13-jarige seun wat na bewering ook deur dieselfde beskuldigde seksueel aangerand is. Dié beweerde seksuele aanranding het aan die lig gekom toe die seun se ma onbetaamlike boodskappe van die man op haar seun se selfoon gesien het. 