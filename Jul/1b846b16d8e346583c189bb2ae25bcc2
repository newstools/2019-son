BEAUFORT-WES. – Drugs vanaf die ooste, weste of waar ook al, sal uitgesnuffel word. Dit was die duidelike boodskap en bewys toe daar derduisende rande se drugs in ’n trans-border-operasie tussen die Noord-Kaap, Oos-Kaap en Wes-Kaap gekonfiskeer is. Hierdie operasies verhoed alle onwettige vloei van gesteelde of vervalste goedere, vuurwapens en drugs. Kapt. Malcolm Pojie, ’n polisiewoordvoerder, sê hulle het 31,6 kg dagga ter waarde van R63 308, 350 g tik (R122 500), 1001 Mandrax-tablette (R60 000) en fake entjies ter waarde van R18 740 gekonfiskeer. Daar is ook groot hoeveelhede koperkabel gekonfiskeer en boetes van R226 000 is uitgereik vir verkeersoortredings. Opgevolg In Kannaland het die polisie groot suksesse behaal met runners wat drugs uit Kaapstad die gebied probeer binnesmokkel het. AO Jannie Cedras, ’n polisiewoordvoerder, sê ’n 26-jarige man is aangekeer met 20 parcels dagga en 388 bankies dagga. “Die polisie het inligting opgevolg en ’n taxi voorgekeer wat van Kaapstad af gekom het. “ ’n Vrou (32) van Ravensmead is ook in hegtenis geneem met 200 Mandrax-tablette in haar besit,” sê Cedras. Dawid Bothman, die local GPF-voorsitter, het sy waardering uitgespreek teenoor polisielede wat die smokkelaars klokslag aankeer. “Ons dank gaan ook aan die gemeenskap vir volgehoue ondersteuning met inligting wat lei tot die aankeer van diegene wat ons gemeenskap se siel wil vernietig. “As gelowiges sal ons ook aanhou bid vir die val van smokkelaars.”