DIT gaan vanjaar maar ’n droewige toekenningsdinee van Krieket Suid-Afrika wees. Die nasionale krieket­beheerliggaam het gister bekend gemaak dat sy jaarlikse verering van die land se spelers op Saterdag 3 Augustus in Johannesburg gaan plaasvind. Daar is bitter min waaroor die land se krieketbase opgewonde kan raak. Selfs die nasionale o. 19-span maak ook skandes. Die jongelinge sukkel in die reeks teen Pakistan en het reeds vyf wedstryde verloor. Die reeks loop Sondag ten einde in Durban, waar die sewende wedstryd gespeel sal word. Boonop staan die land se spelers ook gereed om KSA hof toe te sleep oor die nasionale liggaam se planne om die struktuur ná afloop van die 2019-2020-seisoen te verander. Chris Nenzani, KSA se president, het vroeër reeds aangekondig daar sal koppe waai ná die Proteas se Wêreldbeker-gesukkel. Laaste Die Proteas keer volgende week na Suid-Afrika terug nadat hulle net een wedstryd gewen het. Die Suid-Afrikaners het net vir Afganistan geklop. Die span van Faf du Plessis (kaptein) speel môre sy laaste wedstryd in die toernooi teen Australië. Die wedstryd word in Manchester beslis. Die Aussies het reeds vir die halfeindstryd van die spog­toernooi in Engeland gekwalifiseer. Rassie van der Dussen word as die gunsteling beskou vir die award van speler van die jaar. Hy is een van vier Proteas wat darem meer as 200 lopies in Engeland aangeteken het. Van der Dussen staan tans op 216, Quinton de Kock het 253 en Hashim Amla 203. Du Plessis se 287 is die meeste deur ’n Protea in die toernooi. Kagiso Rabada het tot dusver in ag wedstryde net een paaltjie per wedstryd platgetrek. Dis dalk tyd om Beuran Hendricks speelkans te gee as bouler met die nuwe bal.