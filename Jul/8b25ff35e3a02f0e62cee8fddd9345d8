OUDTSHOORN. – ’n Man het ’n stywe boete en huisarres gekry vir die oorlaai van sy motor en ’n ongeluk wat iemand se dood veroorsaak het. Streeklanddros Retha Pretorius het in dié uitgerekte saak bevind dit was growwe nalatigheid aan Petrus van Willing (51) se kant wat gelei het tot die ongeluk en dood van Keanan Prinsloo (24), ’n pa van drie minderjariges. Die ongeluk het op 29 Desember 2016 op die Calitzdorp-pad plaasgevind. Van Willing het ’n bakkie waarin Prinsloo ’n passasier was, met sy oorlaaide Mercedes-Benz probeer verbysteek. Hy het toe van plan verander uit vrees dat hy teen ’n aan­komende voertuig sou bots. Sy motor het die sleep­waentjie agter die bakkie getref en albei voertuie het omgeslaan. Daar was ag volwassenes en twee kinders in sy motor. Van Willing se regsman, Clyde Avontuur, het betoog dat hy die less severe straf opgelê behoort te word en dat korrektiewe toesig nie ’n “sagte” opsie sal wees nie. Dit is ook die aanbeveling van ’n maatskaplike werker, Volgens hom is geen getuienis voor die hof gebring dat die oorlaaide motor ’n invloed op Van Willing se bestuursvermoë gehad het soos wat die staat aangevoer het nie. Volgens hom sou Prinsloo waarskynlik nie gesterf het as hy nie die bakkie se deur in die botsing oopgemaak het nie. Die staatsaanklaer Willem Vister het vir ’n vonnis ingevolge art. 276 (1) (i) gevra waarvolgens ’n beskuldigde ten minste ’n sesde van die vonnis agter tralies moet deurbring. Volgens Vister neem noodlottige padongelukke in die land skrikwekkende afmetings aan en word veroorsaak deur roekelose en nalatige bestuurders soos Van Willing. Volgens hom is dit blote genade dat net een persoon in die ongeluk dood is. “Die hof moet ’n vonnis oplê wat die regte boodskap uitstuur. “Van Willing het sy motor oorlaai, teen ’n hoë spoed en onder die invloed van alkohol bestuur,” het Vister gesê. Die landdros wou voor vonnisoplegging van Van Willing weet watter bedrag hy ná sy aflegging in Desember 2018 ontvang het. Dit was R860 000. Volgens haar moet die howe ook na die slagoffer se belange kyk. “­ ’n Jong man en pa van kinders is in die ongeluk dood en geen vonnis kan daarvoor vergoed nie,” het sy gesê. “U het geweldige hartseer veroorsaak en ten minste een van die volwasse passasiers in die motor het u gevra om spoed te verminder, waaraan u nie gehoor gegee het nie.” Die beskuldigde sal nietemin die res van sy lewe met die wete moet saamleef en sy is van mening dat dit ’n straf op sy eie is. Van Willing is ’n boete van R15 000 of 12 maande gevangenisstraf opgelê. Hy is ook 24 maande korrektiewe toesig opgelê, wat onder meer behels 24 uur per dag huisarres, behalwe vir werk- en kerkdoeleindes. Hy moet hom ook weerhou van die gebruik van alkohol en dwelms. Verder is sy bestuurslisensie vir 12 maande opgeskort.