MINSTENS 14 mense is die naweek in verskeie voorvalle op die Kaapse Vlakte doodgeskiet. Die polisie ondersoek ’n dubbele moord waarin ’n 23-jarige man en ’n 18-jarige vrou sowat 10 m van mekaar doodgeskiet is. Die voorvalle het Saterdag in die vroeë oggendure in Hanover Park gebeur. Charlton Jacobs is om die draai van sy huis vol lood gepomp nadat hy van ’n dansparty afgekom het. Sy ma, Maureen, sê Charlton was met sy vriende by die dansery. “Die taxi waarmee hulle dans toe was, het hom 04:45 in Athry Walk afgelaai. Kort daarna is hy geskiet.” Sy sê sy weet nie waarom haar kind geteiken is of wie hom geskiet het nie. “Sodra die puzzle vol is, sal ek vir julle laat weet wat gebeur het.” Jacobs voeg by die jong vrou wie se lyk naby Charlton s’n gevind is, is nie aan haar of haar seun se vriende bekend nie. “Sy was nie saam met hulle nie. Ons dink dit het niks met Charlton te doen nie.” Volgens kapt. FC van Wyk, ’n polisiewoordvoerder, is die vrou se lyk 07:20 met ’n skietwond aan die kop gevind. “Die motief vir die moorde is in hierdie stadium onbekend,” sê Van Wyk. Verder ondersoek die polisie ’n skietvoorval waarin ’n 30-jarige man Vrydagaand in Shepherd Way, Hillview, in Lavender Hill voor ’n huis doodgeskiet is. “Die voorval het 20:30 gebeur. Volgens berigte het onbekende verdagtes aan die deur geklop,” sê Van Wyk. Leidrade “Die slagoffer is geskiet toe hy na die deur gegaan het.” Intussen is speurders hard aan die werk om leidrade in te samel ná die moord op ses vroue en vyf mans in Philippi-Oos. Van Wyk sê Vrydag 22:55 is die ses vroue van tussen 18 en 26 by ’n hostel in Marcus Garvey geskiet. Die mans, wat tussen 18 en 39 jaar oud was, is Saterdag in twee voorvalle doodgeskiet. Van Wyk sê die polisie het ’n aksieplan van 72 uur in Philippi-Oos in werking gestel om die verdagtes te probeer arresteer en kalmte na die gebied te bring. Die polisie se eenheid vir openbare orde, honde-eenheid en blitspatrollie werk nou saam met speurders om die skieters so gou moontlik agter tralies te kry.