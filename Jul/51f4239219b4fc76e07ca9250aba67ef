’N EKSTRA verklaring is Dinsdag afgelê in die strafregtelike ondersoek na diegene wat betrokke is by die toiletskandaal in die Amathole-distriksmunisipaliteit in die Oos-Kaap. Dít kom nadat die openbare beskermer bevind het daar was onreëlmatighede ??in die munisipaliteit se toekenning van ’n tender van meer as R600 miljoen aan die maatskappy Siyenza in 2015. In haar verslag wat verlede Vrydag uitgereik is, het adv. Busisiwe Mkhwebane egter bevind dat daar geen politieke inmenging in die toekenning van die tender was nie. Daar is destyds beweer die seuns van Gwede­ Mantashe, ANC-voorsitter en minister van minerale bronne, en Lindiwe Zulu, minister van maatskaplike ontwikkeling, het voordeel getrek uit die tender. Daar is ook beweer dat Mantashe se vrou, Nolwandle, bande met Siyenza gehad het. Die tender hou verband met die bou van 66 000 toilette teen R631 miljoen. Nqaba Bhanga, DA-leier in die Oos-Kaap, het gister sy affidavit gevoeg by die ondersoek wat reeds hieroor aan die gang is. In die affidavit lê Bhanga klem op wat hy beskou as die sleutelpunte in die verslag. Hy het gesê in die openbare beskermer se verslag is bevind die voormalige munisipale bestuurder, Chris Magwangqana, het nie sy pligte as rekenpligtige amptenaar nagekom nie. As gevolg hiervan is onregmatige uitgawes van meer as R103 miljoen aangegaan. Bhanga meen dit is hoog tyd dat diegene wat verantwoordelik is vir die diefstal van geld wat vir die mense van die Oos-Kaap bedoel is, agter tralies sit. In haar verslag het die openbare beskermer die munisipale bestuurder beveel om te verseker toepas­like dissiplinêre stappe word ingestel teen alle beamptes wat by die toeken van die Siyenza-kontrak betrokke was. Sy het gelas dit moet binne 90 dae gedoen word. Regulasies “Die munisipale bestuurder moet onder meer toesien dat die munisipaliteit se beleid oor supply chain management hersien word.” Dit moet ’n raamwerk insluit waarin daar verduidelik word hoe daar aan sekere regulasies voldoen gaan word. Die Valke en die bate­beslagleggingseenheid ondersoek ook die saak.