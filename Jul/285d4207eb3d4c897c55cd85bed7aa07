DIE Kaap is sopnat. Dis iets wat ’n mens die laaste paar jare baie min kon sê. Dit was ysig koud en reënjasse, gumboots, sambrele en wolmusse is gister weer in die strate van Kaapstad gesien. Terwyl sommige inwoners op die Kaapse Vlakte lekker warm in hulle beddens gelê het, was ander besig om water voor hulle huise, werkplekke en skole weg te vee. Maar die storm het nie net by water gestop nie. Die verkeer is ook hierdeur geraak. Sterk wind het selfs bome ontwortel. Daar is ook melding gemaak van plekke waar kragonderbrekings voorgekom het. Die wind was so sterk dat inwoners van Athlone gister op ’n kol oortuig was dat hulle in die middelpunt van ’n tornado vasgekeer is. Verskeie huise se dakke is deur die wind afgewaai en leerders by die Al Azhar Hoërskool is ook geskok toe dakke daar afgewaai het. Charlotte Powell, ’n woordvoerder van die Stad Kaapstad se rampbestuur-afdeling, sê byna 3 000 wonings in die Masiphumelele-, Imizamo Yethu- en Makhaza-plakkerskamp is geraak. Chapman’s Peak was ook gesluit weens die stormsterk wind op die bergpas. ’n Boom wat ontwortel is, het veroorsaak dat sewe wonings in Imizamo Yethu in Houtbaai vernietig is. Nog areas in Houtbaai het deurgeloop. Ontwrig Sterk wind het ook in Mamre, Strand, Guguletu en Belhar dakke verniel. Inwoners van Southfield, Grassy Park, Killarney, Kraaifontein, Atlantis, Kuilsrivier, Mitchells Plain, Macassar­, Parow en Durbanville het ook kwaai skade gely. Paaie het plek-plek oorstroom en die kragtoevoer in Plattekloof en Rylands is ontwrig. Powell sê die Stad was druk besig om al die gebiede te diens wat geraak is. “Ons bied alternatiewe verblyf aan en Sassa is ook ingelig rondom die nood vir humanitêre verligting. “Inwoners word gevra om die Stad se kontaksentrum by 0860 103 089 te kontak (as dit nie ’n noodgeval is nie) en die publieke noodkommunikasiesentrum by 021 480 7700 van ’n selfoon of 107 van ’n landlyn af as dit wel ’n noodgeval is.”