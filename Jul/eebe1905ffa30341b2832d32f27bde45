DIE pilot van Zimbabwe wat na bewering ’n man doodgery en ’n vrou ernstig beseer het, het vir hom ’n nuwe lawyer gekry. Kelvin Zirema (32) is in Mei gearresteer kort nadat hy van die ongelukstoneel in Somerstrand in die Baai gevlug het. Hy word van strafbare manslag, dronkbestuur en roekelose of nalatige bestuur aangekla. Sy vorige lawyer, Adeline Deysel, het haar Vrydag in die Baaise landdroshof van die saak onttrek. Direk daarna het adv. Terry Price namens Zirema se nuwe prokureur, Alwyn Griebenow, sy betrokkenheid by die saak bevestig. Zirema se borgtogaansoek is aanvanklik van die hand gewys, maar met die hulp van Griebenow het hy bail gekry ná appèl in die Baaise hooggeregshof. Zirema se ellende het begin toe hy op 12 Mei vanjaar na bewering dronk met sy vriend se Audi A4 gery en twee voetgangers getref het. Anthony Agbo (35) van Nigerië is op die toneel dood. Die ander voetganger, ’n 26-jarige vrou van Zwide, se been is gedeeltelik afgeruk in die ongeluk. Hy het ook teen vier karre gebots wat voor die Humewood Hotel geparkeer was. Zirema het toe glo van die toneel weggehardloop. In sy borgtogaansoek is verduidelik Zirema het gevlug omdat hy bang was vir die reaksie van die omstanders op die toneel. Hy is later die oggend by die eienaar van die Audi se huis gevang. Die saak is tot 14 Oktober uitgestel.