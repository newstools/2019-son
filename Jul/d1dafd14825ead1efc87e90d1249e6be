DIE Wes-Kaapse onderwysdepartement (WKOD) het vir kalmte gevra ná 14 leerders van die Masonwabe Primêre Skool in Delft inmekaar gesak en flou geword het. Gemeenskapslede sê heksery is die oorsaak van die leerders wat flou geword het. Bronagh Hammond, woordvoerder van die WKOD, sê dit is nog onduidelik wat gebeur het. Die metropolisie, polisie, die rampbestuursentrum, paramedici sowel as 'n maatskaplike werker was by die skool. Hammond sê ouers het hul kinders by die skool gaan haal. "Sommige gemeenskapslede beweer dit is weens heksery," sê Hammond. "Ons vra die gemeenskap om kalm te bly.Ons prioriteit is nou om seker te maak dat alle leerders veilig is en dat diegene wat mediese hulp nodig het, na omgesien word. "Ons wag op meer inligting oor die simptome en die rede vir hul swak gesondheid."  