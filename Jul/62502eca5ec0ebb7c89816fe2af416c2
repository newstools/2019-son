DIE beendere van Dawid Stuurman se afstammelinge hoort in die Gamtoosvallei in die Oos-Kaap. Só meen sy omgekrapte familielede. Maar die Universiteit van Kaapstad (UCT) wil die eeu-oue beendere van Khoisan-afstammelinge in September in Sutherland in die Noord-Kaap begrawe. Edmund Stuurman (47), ’n nasaat van die Khoi-leier Dawid, sê die Khoi is afkomstig van die Gamtoosvallei. Edmund vertel: “Nege mense se beendere is gekry, van wie vier Stuurmans was – Klaas, Saartjie en hulle twee kinders. “In 1925 het ’n boer van die plaas Kruisrivier die beendere opgegrawe en UCT toe gevat.” Verlede jaar het UCT op sy webtuiste in ’n artikel geskryf hy werk saam met die gemeenskap van Sutherland om die beendere van nege mense aan afstammelinge terug te besorg. Die visekanselier, Mamo­kgethi Phakeng, sê UCT het ontdek dat 11 van die skelette in hulle fakulteit van gesondheidswetenskap in die 1920’s oneties bekom is. “Phakeng sê: “Ons weet baie skelette van Suid-Afrikaners is in die 19de eeu soortgelyk gehanteer. “Tog word daar nog nie geëis dat die beendere teruggeneem word na waar hulle vandaan kom nie. “Daarom het ons met die families vergader om hulle raad en bystand te vra.” Vrydag gaan lede van die Stuurman-familie en beamptes van die nasionale departement van kuns en kultuur na verwagting in Jeffreysbaai vergader om die saak te bespreek. Bestaan Edmund sê hulle het ’n ryk geskiedenis en dit sal die ideale geleentheid wees om hulle kinders meer oor hulle herkoms te leer. Hy sê Klaas is in 1847 gebore, nog voordat Sutherland bestaan het. Edmund wonder: “Wat ons wil weet, is hoekom UCT daai bene in die eerste plek aanvaar het? “Dis ook dat hulle die familie van Sutherland die eienaars maak. “Die beendere behoort aan die Stuurman-familie in die geheel. “Die Stuurman-familie is oorspronklik van die Gamtoosriviermond. “Hulle moet al dié vrae van ons beantwoord voordat daardie beendere be­grawe word.”