DIEFSTAL en vandalisme het groot probleme by die Klipfontein Metodiste Primêre Skool in Philippi-Oos veroorsaak. Son het verlede week berig die skool was ’n paar dae sonder krag. Tegnici van Eskom het die kragtoevoer teen Donderdagaand herstel. Die skool se beheerliggaam het verlede week vertel dat elektriese kabels gesteel is en dat die kinders in die donker klaskamers moet leer. Die ysige weer en reën het dinge ook vir kinders en onderwysers moeiliker gemaak. Mitch van der Berg, voorsitter van die beheerliggaam, het ook vertel van die elektrisiteitsrekening van R67 000 waarmee die skool sit. Dít het egter niks uit te waai met die kragkabels wat gesteel is nie. Trish da Silva, ’n woordvoerder van Eskom, sê omdat daar geweldsbetogings in Marikana is, is die area gevaarlik vir personeel van Eskom om daar in te gaan en die kragmeter te lees. “Ons personeel is al verskeie kere gepla en geïntimideer terwyl hulle in die area gewerk het. Eskom het met die hoof van die skool gepraat om te help om ’n plan te maak om die agterstallige skuld af te betaal.” Eskom vra die gemeenskap om enige vandalisme aan te meld deur sy misdaadlyn te bel by 0800 112 722 of die Crime Line te SMS by 32211.