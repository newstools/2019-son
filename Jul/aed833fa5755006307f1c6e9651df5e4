NOG ’n jong man is in die Strand vermoor. Natheer Jaggers (19) van die Strand is Saterdagaand op die hoek van Fernlaan en Daisyweg doodgeskiet. Volgens sers. Noloyiso Rwexana van die polisie se mediakantoor het die voorval omstreeks 22:00 plaasgevind. Die slagoffer is in die rug geskiet. Daar word vermoed dat die koeël bedoel is om sy hart te tref. Polisiebeamptes en het ná die voorval alle leidrade opgevolg. Hulle het nog niemand in verband met die voorval in hegtenis geneem nie. Die polisie kon nog nie vasstel of die voorval bendeverwant is nie. Broadlands Park, Erijaville en Rusthof het die laaste tyd erg onder bendegeweld deurgeloop. Verskeie jong mense is al doodgeskiet. Mense op Facebook en wat met  Son  gepraat het, sê daar is Vrydagaand in Broadlands Park geskiet en dat ’n huis afgebrand is. Inwoners het ook gesê die owerhede moet daaraan dink om die weermag in die Strand ook te ontplooi sodat die gemeenskap veilig kan wees.