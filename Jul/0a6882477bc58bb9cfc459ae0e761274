DIS asof gister ’n oefendag was vir môre se treinstaking. Die landwye strike word gereël deur die United National Transport Union (Untu) en Fedusa. Die staking gaan oor veiligheid – vir pendelaars én personeel – betroubaarheid en bekostigbaarheid van treine. Gister was duisende pendelaars weer laat. Mense het gesê dit voel soos ’n oefenlopie vir môre. Baie pendelaars was selfs meer as drie uur laat vir werk. Talle is weer genoodsaak om van busse, taxi’s of private vervoer gebruik te maak. Die Passasierspooragentskap van Suid-Afrika (Prasa) het in ’n verklaring gesê hy maak hom gereed vir die staking. ’n Woordvoerder van Prasa, Nana Zenani, sê hulle verwag die massa-aksie gaan landwyd ’n groot invloed op Metrorail se treindiens hê. Kommunikeer “Prasa beplan om minder treine in te span. Dit gaan afhang van die beskikbaarheid van personeel om die diens te behartig.” Zenani sê hulle sal gereeld, ook Vrydag, met pendelaars oor die stand van sake kommunikeer. Steve Harris, hoofsekretaris van Untu, het in die week gesê hulle is jammer om te hoor dat Prasa van die werkers wat wil staak, intimideer. Departementshoofde, bestuurders en supervisors het reeds op 17 Julie briewe gekry om te sê geen verlof mag aan werkers vir 26 Julie toegeken word nie totdat uitsluitsel oor die staking gekry is. “Werkers moes teken om te sê of hulle ook aan die staking gaan deelneem.”