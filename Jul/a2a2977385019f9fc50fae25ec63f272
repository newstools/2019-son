BEROEPSPORT gaan oor uitslae, trofeë en geld. Wanneer Ottis Gibson die media vanoggend by die Interna­sionale Lughawe O.R. Tambo in Johannesburg toespreek, moet hy sy lot aanvaar – hy sal as nasionale breier afgedank word. Sy voorganger, Russell Domingo, het dieselfde pad geloop. Gibson is dus geen uitsondering nie. Die feite is op die Wêreld­beker-toernooi se punteleer – Suid-Afrika het in die sewende plek geëindig. Hy het misluk as breier van die Proteas. Antwoorde Gibson, Faf du Plessis (kaptein), dr. Mohammed Moosajee (spanbestuurder/-dokter), Linda Zondi (hoof van keurders) en Corrie van Zyl (Krieket SA se bestuurder van krieketsake) sal die media toespreek. Moosajee het ook baie om te verduidelik, want as spandokter moet hy antwoorde gee oor waarom ’n speler soos Dale Steyn in die eerste plek vir die toernooi gekies is. Steyn het nie een wedstryd in die toernooi gespeel nie terwyl Lungi Ngidi ook met ’n besering gesukkel het. Die verwagting is dat Du Plessis die tuig as kaptein sal neerlê. Hy kan dalk ook vra om nie vir die Proteas se toer na Indië oorweeg te word nie. Intussen het JP Duminy sy internasionale uittrede aangekondig. Die verwagting was dat hy T20-krieket vir die Proteas sou speel. Imran Tahir is ook klaar met die Proteas. Hashim Amla kan ook sy uittrede aankondig.