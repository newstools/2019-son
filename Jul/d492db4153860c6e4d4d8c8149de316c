DUISENDE rande het glo weggeraak toe die cops ’n winkel in Bonteheuwel geraid het. ’n Bangladesjiese winkel­eienaar in Bonteheuwel beweer die cops het R22 000 van hom gesteel toe hulle sy winkel geraid het. Die voorval het Vrydagaand omstreeks 19:30 gebeur toe vyf cops by Bright Mini Market ingegaan en die eienaar se dokumente geëis het. Die eienaar, Mubarak Hoosain, sê: “Ek het die veiligheidshek vir die ses cops oopgemaak en my dokumente oorhandig. “Hulle het die winkel deursoek en later na die agter­kamer gegaan. “Een van die cops het vir my gesê ek moet voor in die winkel bly. “Hulle het die agterkamer omgedolwe en die klere en sakke het rondgelê. Dolleeg “Die cops het kort daarna vinnig weer die winkel verlaat sonder om ’n woord te rep.” “My wallet en bankkaart het eenkant gelê en die sak waarin die geld was, was dolleeg. “Hulle het vir guns kom soek, maar niks gekry nie.” Angus McKenzie, wyksraadslid in Bonteheuwel, sê: “Dit gebeur dikwels dat ons hoor van korrupte polisielede wat hulle mag misbruik. “Dit kan nie toegelaat word nie en die skuldiges moet aan die pen ry.” Kapt. FC Van Wyk, ’n polisiewoordvoerder, het die voorval bevestig en sê ’n saak van diefstal is by die Bishop Lavis-polisiestasie aanhangig gemaak. Van Wyk sê: “Kringtelevisiebeeldmateriaal sal bekom word sodat al die betrokke persone ondervra kan word. Hulle verklarings sal afgeneem word.”