ONDERSTEUNERS van die openbare beskermer, Busisiwe Mkhwebane, het meer as R50 000 ingesamel om te help met die kostebevel teen haar. Die veldtog, Hands off the Public Protector, het die geld begin insamel ná die konstitusionele hof beslis het dat Mkhwebane persoonlik aanspreeklik gehou moet word vir 15% van die regskostes wat aangegaan is in die saak oor Bankorp se reddingsboei. Thabo Mtsweni, wat deel is van die organisasie, sê die geld sal direk aan Absa gaan. Die organisasie sê hoewel hulle nie vir Mkhwebane ingelig het oor die insamelingsveldtog nie, glo hulle sy is bewus daarvan. "Ons dink sy is bewus gemaak deur sosiale media, koerante en joernaliste op TV. Ons kan dit 'n gemeenskap noem wat bymekaar gekom het om die openbare beskermer se koste te betaal. Ons voel nie sy moet haar daaroor bekommer nie." Die bedrag wat Mkhwebane moet betaal, beloop amper R900 000. - News24 