DRIE passasiers is Vrydag dood en 42 ander beseer toe die bus waarin hulle gery het buite Plettenbergbaai gerol het. Altesaam 39 van die passasiers, wie se beserings van lig tot ernstig strek, is na Knysna-hospitaal geneem. Drie ander pasiënte is na die George-hospitaal geneem vir spesialis-behandeling. Luidens berigte het die voorval om 04:00 gebeur toe die bestuurder van die Eagle Liner-bus glo beheer oor sy voertuig verloor het op die Lughawepad. Die pad word as alternatief gebruik weens die betogings in die Plettenbergbaai-omgewing die afgelope paar dae. 'n Gedeelte van die N2-hoofweg is sedert Dinsdagaand gesluit. Kenny Afrika, Wes-Kaapse verkeershoof, het aan News24 gesê 59 mense is die afgelope week in verband met die betogings gearresteer. Die Wes-Kaapse gesondheidsdepartement het hul medelye met die families van die drie oorledenes gedeel. Die omstandighede rondom die ongeluk word nog ondersoek.