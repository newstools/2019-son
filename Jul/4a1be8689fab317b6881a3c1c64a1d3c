DIE deure van tersiêre onderrig staan nou wawyd oop, maar die koskaste vir arm studente is steeds bottoe. ’n Studie deur die Universiteit van Wes-Kaapland se Dullah Omarstigting (Dos) het ’n skokkende onthulling gemaak oor hoe swaar studente trek as dit by kos kom. Menige was baie opgemaak toe daar aangekondig is dat die regering behoeftige studente se studiegeld met 100% gaan subsidieer. Maar niemand het gedink aan watter impak hierdie freebie op die mae van veral arm studente sou hê nie. Sowat 30% van studente (by sekere instansies tot 65%) het nie voedselsekerheid nie, sê Oluwafunmilola Adeniyi, ’n doktorale navorser aan die Dos. Só beroerd is die situasie dat sommige vrouestudente tot drastiese stappe oorgaan, sê sy. “Studente moet nou na verskeie ways kyk om te cope. Vrouestudente sal byvoorbeeld bymekaargooi en saam kos koop en kook. “Maar daar is ook die tragiese gevalle waar vrouestudente geen ander keuse het om hulle lyf vir kos te verkoop nie. “Vir manstudente is dit net so moeilik om te cope en met maniere vorendag te kom om iets in hulle mae te kry.” Die Dos het vandeesweek ’n petisie aan die Suid-Afrikaanse Menseregtekommissie (SAMRK) oorhandig om die situasie te ondersoek en met oplossings vorendag te kom. “Voedselsekerheid, of dan die gebrek daaraan, is die hoofrede hoekom tot 50% van eerstejaarstudente in die land opskop. “Tydens ons studie by hostels by die UWK is daar byvoorbeeld bevind dat tot 70% van studente daar nie voedselsekerheid het nie. Adeniyi sê hulle wil toesien dat die parlement dié kwessie dringend aanspreek en werk daarvan maak om met ’n beleid na vore te kom om voedelsekerheid vir studente te verseker. “Rolspelers soos universiteitsbesture en privaat instansies sal ook na die tafel toe moet kom. “Ons beoog om in September en Oktober vanjaar te push dat die parlement wetgewing in hierdie verband daar stel.” ’n SAMRK-kommissaris, André Gaum, sê studente se gebrek aan voedselsekerheid druis in teen hulle ander regte. “Hierdie gebrek raak dan hulle reg op gesondheid, asook hulle reg op onderrig. “Tans is daar geen raamwerk en wetgewing rondom studente se reg tot voedselsekerheid nie. Ons gaan die situasie ondersoek.” Gaum sê hulle sal ná afloop van die ondersoek met voorstelle vorendag kom wat aan die regering oorhandig sal word. “Talle het nou die reg tot gratis tersiêre onderrig, maar ’n gebrek aan voedselsekerheid ondermyn nou hierdie reg.”