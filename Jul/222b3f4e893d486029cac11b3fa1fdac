ZAHEER de Wet se twee dramatiese doele het die sokkerspan van die Hoërskool Spine Road op die wenpad geplaas in dié jaar se MRP Foundation se Skoleliga. Spine Road het Beacon Hill met 2-1 geklop om laasgenoemde se onoorwonne lopie in dié jaar se liga tot ’n einde te bring. Coach Wilbur Beukes en sy Beacon Hill-span sou dié week hard na antwoorde gesoek het oor hoe hulle dié game weggegooi het. Beacon Hill was met die rustyd nog met 1-0 voor, al was hy gedurende die wedstryd heelwat onder druk en moes soms haastig die bal van sy doelhok wegkry. In die laaste 10 minute het die druk sy tol op Beukes se spelers geëis. Coach Morné Kleinhans se aanmoediging vanaf die kantlyn het ook sy Spine Road-spelers geïnspireer om ’n welverdiende sege te verseker. Intussen het coach Shafeeq Jassiem se Glendale-span karakter gewys en sy klas onderstreep deur Woodlands maklik met 4-0 te looi. Sukses Verlede week het Glendale ook Theo Fleurs se Aloe-span met 4-0 pak gegee. Jassiem het vol smiles aan Son gesê: “My spelers speel van die begin van die seisoen af met vasberadenheid om sukses te behaal. “Maar in sommige gevalle het ons onsself in die voet geskiet deur foutjies te maak wat ons punte gekos het.” Intussen het coach Gary Jacobs se onoorwonne span van Cloetesville sy posisie bo-aan die puntelys verstewig, al moes hy teen Rocklands die louere met 1-1 deel. Die Stellenbossers spog met 16 punte ná ses wedstryde. Die tweede geplaaste Portlands het ook punte afgestaan deur gelykop te speel teen Cedar.