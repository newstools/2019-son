DIE Rugbyunie se Super­liga het die naweek puik wedstryde opgelewer, maar die derby in die Hok het die koek gevat. Die wedstryd tussen Gardens en Progress het wel met 27-27 gelykop geëindig, maar die kwaliteit van rugby en die groot ondersteuning het gemaak dat dit soos gewoonlik almal se aandag gesteel het. Daar was ongeveer 5 000 ondersteuners in die Hok. Gardens het duidelik die beter eerste helfte gehad. Dié span het teen rustyd met 20-3 voorgeloop. Gardens se oorheersing in die eerste helfte was meestal te danke aan die taktiese skopwerk van hulle los­skakel, Ruben de Vos. Dit het van Progress ’n titaniese terugvegpoging geverg om die wedstryd in die dood­snikke gelyk te maak. Eric Toring, breier van Progress, het gesê hy is baie trots op die manier waarop die span in die tweede helfte kopgehou het. “Dit was nou regtig ’n wedstryd van twee helftes. “Gardens het goed begin en was in beheer. “Hulle het goed geskop en ons onder druk geplaas,” het Toring gesê. Hy dink ook Progress se plaasvervangers het ’n groot impak gemaak. “Ek moet ongelukkig my 19-jarige seun, Sachin Toring, uitlig. Hy het opgekom en ’n goeie impak gemaak – saam met al die ander plaasvervangers. Dis eintlik ’n groot poging van almal wat gehelp het dat ons die wedstryd red.” Die jong skrumskakel van Progress word nie verniet geprys nie. Hy is ook as die speler van die wedstryd aangewys. Toring het gesê dis wonderlik om te sien hoe plaaslike rugby ondersteun word. “Dit laat almal wat by die span betrokke is, goed voel.” Superliga-uitslae: Top 12 Kruisfontein 21, Star of Hope 15; Park 62, Jeffreys Bay 32; Gardens 27, Progress 27; Born Fighters t NMU – uitgestel; SAPS 42, Trying Stars 22; PE Harlequins 32, Barbarians 12. Bottom 12 Grahamstown Brumbies 60, Despatch 14; Bombers 45, Springrose 0; Windvogel 25, Suburban 21; Aberdeen 25, Motherwell 29; Missionvale 22, Wallabies 6; Hankey Villagers 53, Kwaru 18.