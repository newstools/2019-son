CALITZDORP. – Dis ’n ongeluk wat wag om te gebeur. Só beskryf inwoners van dié dorp die situasie van leerders op fietse. Tientalle leerders het onlangs fietse as ’n donasie gekry. En in die vakansie vat hulle die dorp op hol. Daverick Loff, ’n inwoner, kla: “Die kinders is onverskillig. ’n Mens moet net mooi ry en op die uitkyk bly, anders ry jy maklik een van hulle raak. “Dis veral nou in die skoolvakansie dat die ledige laities Bergsig en die dorp op horings neem. Ek het my nou tot die polisie gewend om met die kinders te praat.” Kakie Willemse, ’n gemeenskapswerker, voeg by: “Die donasie was ’n goeie ding sodat die leerders betyds by die skole kom. “Maar, mens, hulle lift mekaar – tot drie, vier op ’n bike. En die fietse word nie eens behoorlik in stand gehou nie. “Ek het met my eie oë gesien hoe twee die wal af is omdat die brieke nie gewerk het nie.” Son het al verskeie kere – voor die koms van die geel fietse – berig oor die sogenaamde Doodsbult, waar groot fietsongelukke gebeur het. Kapt. Malcolm Pojie, ’n polisiewoordvoerder, het by navraag gesê: “Die SAPD is bewus van die probleem en is besig om die situasie te monitor.”