DINGE raak nou vuurwarm voor die laaste rondes van die Boland Groot Uitdaag se groepfase. Spanne uit die ses streke weet nou merendeels wat hulle moet doen om vir die top-12 te kwalifiseer. Davie Lawrence, rugbykenner van die Boland Klubrugby Facebook-blad, sê die gespook om top-12-plekke is vanjaar baie indrukwekkend. “Ek moet bieg, vanjaar se kompetisie is beslis die mededingendste vandat ons hierdie formaat het. “Kom ons vat maar net gou die Overbergstreek. Gewoonlik vat Hawston die louere en is tans voor, maar hulle is een van vyf spanne wat nog kan kwalifiseer. Onoorwonne “Caledon, Bredasdorp Rangers, Safcol en Grabouw het nog almal ’n kans om top-12 te speel,” vertel Lawrence aan Son. In die Breëlangebergstreek is die huidige Boland-kampioen, Worcester Villagers, nog onoorwonne. Robertson en Young Hamiltons baklei om die tweede plek. Montagu Villagers het nog ’n buitekans. Volgens Lawrence is dit ’n three-horse race tussen Hamlet, Bella Vista en Roses in Witsentraal. Roses reis Ceres toe om Bella aan te durf in ’n wedstryd wat sal bepaal wie voortaan hulle lot in eie hande sal hê. Weghardloop In die Swartland kan Darling dinge rustig vat. Hy is nog onoorwonne. Wesbank en Abbotsdale is in ’n hewige stryd gewikkel vir die tweede plek. Lawrence, wat sy wortels in De Doorns het, sê voorts dat Saldanha weghardloop met die Weskus. “Dis nou net ’n formaliteit. Hulle sal dié jaar weer die kampioen wees, met Langebaan en Vredenburg wat veg vir tweede plek.” In die noordweste woed daar ’n helse geveg tussen Vanrhynsdorp Eagles, Deli­cious, Invincibles en die nuweling, Majestics.