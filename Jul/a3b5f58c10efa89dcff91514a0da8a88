DIE Johannesburgse polisie is opsoek na drie gewapende mans wat 'n man Dinsdag in Albertville gekaap het. Kapt. Jerbes de Bruyn, 'n polisiewoordvoerder van Sophiatown, sê die slagoffer het in sy motor buite 'n woonstelblok gewag voordat 'n voertuig langs hom opgetrek het. "Drie gewapende mans het die slagoffer genader en hom uit die motor getrek," het de Bruyn gesê. Die mans het die slagoffer toe in sy boot gedwing en met hom weggery. "Die slagoffer sê hy is na 'n OTM geneem waar hy gedwing is om R19 000 te trek," vertel de Bruyn. "Die aanvallers het hom daarna terug in sy motor gesit en saam met hom na Soweto, naby die FNB-stadion gery, en daar afgelaai." Hy is nie beseer nie. - News24