LADISMITH. – Madiba se liefde vir kinders vind neerslag in die projek wat Kindersorg Ladismith hier met Mandeladag van stapel gestuur het. Plaaslike winkels – Spar en Checkin – het hulle hande diep in hulle rakke gesteek en die projek ondersteun. Die projek gaan kinderhartjies vinniger laat klop en kindermagies vol maak. Kindersorg is ’n nie-regeringsorganisasie wat befonds word deur die departement van maatskaplike ontwikkeling. Kindersorg lewer ondersteuningsdienste aan die gemeenskap. Daniel Mollie van Kindersorg is baie opgewonde oor die hulp wat hulle gekry het. “Soms gaan dit nie finansieel so goed met Kindersorg nie, dan kan ons nie altyd in die behoeftes van die gemeenskap voorsien nie. Dié skenkings het ons in staat gestel om ’n projek te begin waar ons gaan help met klere, doeke en babapap.” Verlig Glen Diniz, eienaar van Spar, het ’n groot hoeveelheid babapap geskenk. Magrieta Jantjies, areabestuurder van Checkin, het self ook mildelik bygedra tot die projek deur meel te skenk: “Checkin en Group 35 deel die projek met Kindersorg en ander organisasies in die Suid-Kaap. Ons wil graag die nood in ons gemeenskappe verlig.” Michaela Rittels, maatskaplike werker van Kindersorg, vra dat donasies of skenkings by Kindersorg se kantoor in Van Riebeeckstraat afgelewer word. Diegene wat wil help, kan ook 028 551 1250 skakel.