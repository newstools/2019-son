KONING Goodwill Zwelithini is 'n simbool van eenheid in KwaZulu-Natal en word gesien as die bewaarder van die Zoeloe-kultuur. Dít is hoekom hy volgens Sihle Zikalala, premier van KwaZulu-Natal, R66 miljoen vir die huidige boekjaar ontvang het. Zikalala het Donderdag tydens sy begrotingstoespraak gesê die provinsiale regering gaan die koning tydens verskeie belangrike seremonies en tradisionele funksies ondersteun. "Dit sluit in die amptelike opening van die wetgewer en die Huis van Tradisionele Leiers," Daar is egter druk op die provinsiale regering geplaas om seker te maak minder belastingbetalers se geld word gebruik om die koning te onderhou. Zikalala sê sy kantoor het 'n inkomsteplan vir die koninklike huishouding ontwikkel en sal in die volgende boekjaar van toepassing wees. - EWN