’N BENDELID gaan 12 jaar in die tjoekie sit vir ’n rits aanklagte. Augusto Kamfer (19) is Woensdag in die Baaise streekhof gevonnis. Hy is skuldig bevind op ’n klag van moord, twee klagte van poging tot moord en die onwettige besit van ’n vuurwapen en ammunisie. Kol. Priscilla Naidu, ’n polisiewoordvoerder, vertel wat gebeur het: “Op 2 Augustus 2017 is ’n 17-jarige man beseer en sy vriend het ongedeerd weggekom. Die twee vriende het omstreeks 15:20 gerook in ’n jaart in Bongoweg in Helenvale. “Toe hulle die erf verlaat, het twee verdagtes die erf betree. Skote is afgevuur op hulle en die 27-jarige man het ’n koeëlwond in sy boarm opgedoen terwyl die ander slagoffer gevlug het.” Die verdagtes het toe uit die jaart gehardloop en skote afgevuur op Andrew Rosenberg, wat by ’n hek in die straat gestaan het. Hy is in die kop geskiet en is op die toneel dood. Twee dae later het die provinsiale bende-ondersoekeenheid die tiener by ’n huis in Leithweg gearresteer. Gelyklopend Hy het in aanhouding gebly totdat sy saak afgehandel is. Naidu sê ’n tweede verdagte (16) is ook gearresteer in verband met die voorval. Hy het in die hof verskyn, maar die saak teen hom is laat vaar. Kamfer het 12 jaar tronkstraf gekry vir moord en ’n gesamentlike ses jaar vir twee klagte van poging tot moord. Hy het ook vyf jaar tronkstraf gekry vir die onwettige besit van ’n vuurwapen en ammunisie. Van die vonnisse sal gelyklopend uitgedien word en hy sal effektief 12 jaar in die tronk sit. Kamfer is ook onbevoeg verklaar om ’n vuurwapen te gebruik.