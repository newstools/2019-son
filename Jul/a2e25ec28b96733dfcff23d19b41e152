’N NUWE aanleg van Aberdare Cables is by in Korsten in die Baai bekend gestel. Die minister van handel en nywerheid, Ebrahim Patel, het die fesiliteit van R135 miljoen verlede week amptelik geopen. Die LUR van finansies, ekonomiese ontwikkeling, omgewingsake en toerisme, Mlungisi Mvoko, die burgemeester van die Nelson Mandelabaai-munisipaliteit, Mongameli Bobani, en die Chinese ambassadeur vir Suid-Afrika, Lin Songtian, het die bekendstelling bygewoon. Die nuwe aanleg is deel van Aberdare Cables se uitbreidingstrategie om in Suid-Afrika te belê. Dis ook in reaksie op president Cyril Ramaphosa se veldtog om ekonomiese groei in die land aan te moedig. Die nuwe aanleg sal die maatskappy se produksiekapasiteit heelwat uitbrei. Dit maak kabels met ’n vlak van 33 kV. ’n Nuwe afdeling vervaardig kabels wat vir 132 kV gegradeer is. Die fasiliteit sal teen die einde van die maand ten volle aan die gang wees. Dié belegging skep 58 werkgeleenthede. Dis benewens die 429 werkgeleenthede wat Aberdare reeds in die Baaise kantoor geskep het by sy aanleg en op kommersiële vlak. Patel sê: “Welvaart en werk is geskep deur die produksiekapasiteit uit te brei. “Die regering sal nywerheidsbeleidsmaatreëls instel om produksiemaatskappye te ondersteun. “Dis omdat dit enorme ekonomiese geleenthede skep, nie net vir die bedryf nie, maar ook vir die land. “”Die African Continental Free Trade Agreement voorsien vir ’n groter mark. “Plaaslike produksiemaatskappye moet besef dat dit ’n geleentheid is.” Die uitvoerende hoof van Aberdare, dr. Haiyan Song, sê in terme van vaardigheidsontwikkeling sal die belegging waarskynlik geleent­hede skep vir plaaslike jong mense. Song sê: “Op fabriekvlak beoog Aberdare om spanleiers, aanlegoperateurs en werkers in hoogspanning-toetsfasiliteite op te lei.” Op projekvlak sal werkers vaardighede aangeleer word van wat te doen het met die vervaardiging en installering van kabels.