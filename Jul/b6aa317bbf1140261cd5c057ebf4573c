'N VROU van KwaZulu-Natal, wat skuldig bevind is aan poging tot moord ná sy haar baba in 'n vullissak langs die pad gelos het, het die tronk vrygespring. Die 31-jarige vrou van Verulam, wie se identiteit weerhou word om die kind te beskerm, het 'n opgeskorte vonnis van ses jaar gekry. Luidens die vrou se pleitverduideliking het haar partner haar gelos toe hy uitvind sy is swanger. Sy het toe depressief geraak en haar werk verloor. Sy het die baba sonder enige mediese sorg vir 'n volle termyn gedra en alleen geboorte geskenk. Natasha Kara, woordvoerder van die Nasionale Vervolgingsgesag, sê die nageboorte en die hoeveelheid bloed het haar oorweldig. "Sy het gebad en die baba in klere en koerantpapier toegedraai voordat sy dit langs die pad gelos het," sê Kara. - News24