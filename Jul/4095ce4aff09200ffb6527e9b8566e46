DIE cops van Grassy Park het Dinsdagaand nie toegelaat dat die bitter koue, reën en rukwinde hulle afskrik van hulle mission om goed te doen nie. Hulle het in die gure weer deurgedruk en iets vir hawelose mense gedoen. Die manne en vroue in blou het saam met inwoners van Schaapkraal en Al-shama Designs uitgegaan om seker te maak die magies en harte van haweloses is warm. Redaa Ameeroedien, die voorsitter van die Schaapkraal-veiligheidsforum, sê die inisiatief was ’n besluit op die ingewing van die oomblik toe ’n inwoner hom gebel het. “Dit is baie koud, en terwyl ander mense warm is, het straatmense geen keuse as om koud op die strate te lê nie. “Ek kan nie begin om te imagine hoe dit vir hulle is nie. Ons het natgereën en koud gekry terwyl ons die sop uitgedeel het.” Die groep het meer as 1 000 koppies sop op straat in Grassy Park en Wynberg uitgedeel aan mense wat dit nodig het. Ameeroedien sê die koue weer is ’n wake-up call sodat mense besef wat haweloses deurgaan. “Sulke ervaringe maak jou humble. Daar is baie ordentlike mense op straat. Nie almal is druggies nie.” Hy sê die cops se menswees het hom geraak. Geskok “Hulle is ook mens, nes ons. Hulle het ook gevoelens en verstaan hoe moeilik sekere omstandighede kan wees, veral vir mense wat op die straat is. “Jy sal geskok wees om te sien hoe die mense bly. Jy sal veral geskok wees om hulle stories te hoor.” Volgens Ameeroedien het sy hart warm geraak toe hy die reaksie van die hawelose mense gesien het. “Dis die bietjies wat jy doen wat die mense gelukkig maak.”