MENSE van die bendegeteisterde Hanover Park sê weens swak polisiëring móét hulle nou die wet in hulle eie hande vat. Moerige inwoners beplan om môreoggend ’n shutdown in dié area te hou om hulle frustrasie te wys. Volgens ’n organiseerder, Mansoer Arendse, lewe die gemeenskap in vrees oor die gangsters heeldag en aldag in die area skiet. “My kind is al wit van heeltyd in die huis bly,” het hy afgesak. “Ons het nie aansoek gedoen vir ’n permit vir die shutdown nie, want ons benodig nie toestemming om ons anger te express nie. “Hulle (die gangsters) skiet ons illegally en die polisie doen niks. So, ons gaan ook illegally betoog. “Ek worry nie daaroor dat ek gearresteer kan word nie. “Dis beter om gearresteer te word as om op pad winkel toe geskiet te word.” Volgens Arendse het hy en ’n paar van sy vriende besluit om iets te doen omtrent die bendegeweld in hulle area. Hy het bygevoeg: “Ons is nou in daai sta­dium waar ons maar onsself moet beskerm, want ons sterf een vir een. “Ons wil nie die law in ons hande neem nie, maar ons is nou in die stadium waarin ons gedwing is om die law in ons eie hande te vat.” Volgens Arendse gaan die march vreedsaam wees. Hy het ook verseker alle nooddienswerkers sal toegelaat word om in en uit die area te beweeg. “Dit gaan wees soos dit op 25 September was. “Dit sal 06:00 begin en tot 09:00 aanhou. “Alle paaie na Hanover Park sal geblokkeer word.” Ebrahim Abrahams, voorsitter van die gemeenskapspolisiëringsforum in Hanover Park, sê dié organisasie kan nie die shutdown ondersteun nie, want dis onwettig. Hy het egter gou bygevoeg: “Ek support dit wel in my eie, persoonlike hoedanigheid. “Die redes agter die shutdown verdien om support te word, want dit gaan oor die gemeenskap se veiligheid.” Volgens hom word daar elke dag sowat 50 skote in die area afgevuur. “En dan reageer die polisie eers drie uur later,” het hy bygevoeg. “Die feit van die saak is dat die polisie met al hulle hulpbronne nie ’n strategie het teen die geweld in die Wes-Kaap se bendegeteisterde areas nie.” 