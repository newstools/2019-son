AS OTTIS Gibson die trekpas as krieketafrigter sou kry, sal dit eers ná Suid-Afrika se toer in Indië wees. Dít is wat in die wandel­gange gesê word op die vooraand van Krieket Suid-Afrika (KSA) se spesiale raadsvergadering. Op môre se vergadering in Johannesburg sal die posisies van Gibson en sy afrigtingspan – en dalk ook die rol van die kaptein, Faf du Plessis, – bespreek word. Die Proteas se teleur­stellende vertoning in die Wêreldbeker-toernooi in Engeland­ en Wallis, asook die redes daarvoor, sal dan onder die loep kom. Gibson loop erg onder kritiek deur ná die Proteas se mislukte sending. Maar hy kan dalk met die toer in Indië ’n laaste kans kry om te wys hy moet die Proteas aanhou brei. ’n Besluit oor Gibson se toekoms behoort nie dadelik ná môre se vergadering te volg nie. Dit kan ook gebeur dat Gibson die valbyl oorleef, maar aangesê word om veranderings aan sy middelmatige ondersteuningspan te maak. Daar is minder as twee maande oor voordat die Proteas na Indië vertrek. Dit sal dus ’n verrassing wees as ’n nuwe afrigter nóú oorneem. Toetskrieket vorm die kern van die toer in Indië. Die Proteas sal ook drie T20-wedstryde speel, maar die fokus gaan op die drie toetse wees wat deel van die nuwe Wêreldtoetsreeks is. Vir die Proteas sal ’n goeie vertoning in dié reeks volgens die puntestelsel sommer baie beteken.