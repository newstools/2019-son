VIR die meer as 7 miljoen inwoners van Indië se sesde grootste stad, Chennai, het Dag Zero nou aangebreek. Die water in die krane van dié suidelike stad het opgedroog, berig die BBC. Die owerhede ry water met treine en lorries vir die stad se inwoners aan, maar dit kom teen ’n hoë koste. Vir twee jaar het daar nie genoeg reën geval nie. Die stad se vier hoofdamme is nou te leeg om water uit te pomp. Dis dié streek se ergste droogte in 70 jaar. Omgewingskundiges waarsku dié probleem kan ook in ander wêrelddele voorkom. Kapenaars en Baaienaars weet dit maar alte goed.