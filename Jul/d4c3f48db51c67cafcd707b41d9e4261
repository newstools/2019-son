GAUTENG se regering is bereid om die miljarde rande e-tol-skuld te help betaal. Die premier, David Makhura, het dit gister in sy State of the Province Address gesê. Makhura het in Soweto weer gesê hy wil die e-tol-stelsel skrap. Hy het egter geen duidelike planne uiteengesit oor hoe om dit te doen nie. Makhura het dit wel duidelik gestel dat die provinsie nie dié stelsel kan onderhou nie. Hy het gesê hy staan by die besluit oor die skrapping van die stelsel wat op Gauteng se ANC-konferensie in Julie 2018 geneem is. Die provinsiale regering het met die nasionale regering gepraat oor die skrapping van die stelsel. “Ons standpunt het nie verander nie. Ons wil seker maak e-tol is nie deel van die provinsie in die toekoms nie. “Ons wag nog vir die nasionale regering vir details oor hoe om die skuld af te betaal,” het Makhura gesê. – News24