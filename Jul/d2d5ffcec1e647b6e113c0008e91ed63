TRANE van vreugde het gerol toe twee huise Saterdag aan gelukkige eienaars in Oudtshoorn oorhandig is. Die munisipaliteit in samewerking met ’n vennoot in die bankwese het die huise in 19de Laan, Bongolethu, opgerig. Die bank se betrokkenheid is deel van sy drive vir maatskaplike verantwoordelikheid. Die gelukkige nuwe huiseienaars is Elizabeth Coerecius (89) en die Blom-egpaar, Koos (51) en Betty (50). Koos is gestrem. Die uitvoerende burgemeester, Colan Sylvester, sê: “Ons het ’n nuwe vennoot in die verskaffing van behuising.” Sylvester hoop die bank het ’n voorbeeld gestel vir ander groot sake-ondernemings. Hy hoop ook dis ’n saadjie wat geplant is. Sylvester sê hy glo niks is waardevoller vir ’n mens as om jou eie huis te besit nie. “Dit is ’n plek van toevlug, nie net vir die eienaars nie, maar ook vir hulle kinders en kleinkinders.” Sylvester het die nuwe huiseienaars aangeraai om so gou moontlik ’n testament op te stel. Vereis Veral wat die huis betref, sê hy, sodat familielede nie ’n geskil daaroor kan hê nie. Die munisipaliteit vereis dat begunstigdes vir huise ouer as 60 moet wees. Kinders kwalifiseer as hulle wees grootgeword het of gestrem is. Cynthia Matika, ’n inwoner van 19de Laan, het die nuwe intrekkers verwelkom. Matika sê opgewonde: “Vandag is vir ons almal ’n groot dag. Ons verwelkom julle vanuit ons harte. “Dis ’n veilige gebied, dié. Die mense hier is liefdevol en ons sal kyk na ons nuwe bure.” Die onderburgemeester, Noluthando­ Mwati, het die vennoot namens die munisipaliteit bedank. Sy sê dit was ’n moeilike proses om die geskikte begunstigdes uit te sonder.