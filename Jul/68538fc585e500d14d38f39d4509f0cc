DIS die einde van die pad vir die legendariese Manny Pacquiao, sê die grootbek-Yank, Keith Thurman. Dié twee boksers pak mekaar môreaand in Las Vegas om die WBA se super-weltergewigtitel. Pacquiao is ’n veteraan wat kan spog met 61 oorwinnings in sy 70 gevegte. Thurman is nog onoorwonne, maar hy het nog net 29 gevegte agter die blad. “Ek is beslis nie hier om Manny op die skouer te klop nie,” het Thurman op ’n mediakonferensie gesê. “Ek is hier om teen hom te baklei.” “Ná môreaand gaan Pacquiao geskiedenis wees. Die Filippynse held gaan tot ’n val kom.” Pacquiao het sy teenstander net met ’n glimlag gesit en aankyk. “Ek het baie om te bewys. Ek is beslis nog nie van plan om die handdoek in te gooi nie. “My ervaring sal dit bewys. “Julle sal nog sien,” het Pacquiao gesê. USA Today berig Pacquiao het twee weke voor die geveg nog die kos ingeryg. Omdat hy ’n vinnige metabolisme het, lê hy behoorlik weg. Dan verbrand hy weer al daardie massas kilojoules tydens sy moordende oefensessies. By sy huis in Las Vegas het hy onlangs die volgende vir ontbyt gehad: Wit rys, hoender-en-steak-kebab, gebraaide inkvis, gesnyde piesangs, bief-en-koolsop, asook eiervrug-omelet met bitter waatlemoen. Pac-Man klim omtrént onder die rys in terwyl Sean Gibbons, sy bestuurder, hom sit en dophou.