NOU weet Port Elizabeth se sterkste rugbyskool ook hoekom Grey Kollege se eerste span die beste in die land is. Dié span van Bloemfontein het Saterdag op sy tuisveld Grey High van die Baai met 58-0 afgeransel. Die besoekers hoef egter nie te sleg te voel nie, want Grey Kollege vee alle teenstand vanjaar met gemak uit die pad. Wegholoorwinnings soos dié in Bloemfontein is egter nie iets wat ’n mens in Ierland se skolerugby sal kry nie. Dit is van die interessanthede wat opduik wanneer Suid-Afrika en Ierland se skolerugbystrukture vergelyk word. Die voormalige Springbok-skrumskakel Dan van Zyl was onlangs in SA met ’n besoek van die Rugby Academy Ireland om skole-afrigters te help ontwikkel. Ontwikkeling “In Ierland speel skolespanne absoluut volgens krag teen krag teen mekaar. “Sake raak eers van o. 16-vlak af mededingend. Die spelers se ontwikkeling word eerste gestel. “Dit gaan nie oor die skool se beeld en die skool wat moet presteer en wen soos in Suid-Afrika nie,” verduidelik Van Zyl. Van Zyl se Akademie is daarop ingestel om spelers wat op skolevlak om een of ander rede deur die afrigters misken is, vir die spel te behou en te ontwikkel. “Baie skolespelers raak om verskeie redes vir die spel verlore. Die afrigter het nie van hom gehou nie of hy was beseer of iets. “Ons werk weer aan daardie spelers se vaardighede en plaas hom by plekke waar hy in aanvraag sal wees.