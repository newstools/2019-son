OM TE sê Thando Manana is ’n besige man, is regtig ’n moewiese understatement. Jack of all trades is dalk ook nie die gepaste manier om dié man van rugby – en boonop ’n voormalige Springbok – te beskryf nie. Manana het die wenkbroue laat lig toe hy laas week in die pos van general manager (GM) van die Oostelike Provinsie Rugbyunie (OPRU) aangestel is. Vroeër vanjaar is hy ook aangewys as spanbestuurder van die OP-Olifante. Daarby speel hy elke week op Radio 2000 rugbykommentator, kom sy pligte na as president van die Nelson Mandela-Universiteit se rugbyklub en hou sy lyf coach by die Motherwell-rugbyklub. Die woorde conflict of interest duik dalk op as jy na al Manana se poste kyk. Hy’t egter ’n antwoord vir die haters en skindertonge: “Ek kan myself nie ’n toegewyde rugbyadministrateur noem as ek nie gewillig is om betrokke te raak in die ontwikkeling van die spel nie. “Ek geniet dit en doen dit omdat ek wil en kan.” En dié dienskneg van die game is besig, want tydens die gesprek klop iemand aan sy kantoordeur en vra hulp. Hy bied sy hulp dadelik aan terwyl hy nog die gesprek oor sy nuwe job aan die gang hou. So halfpad deur erken dié reusagtige voormalige slot en flank hy gaan tóg moet afstand doen van ’n paar dinge wat hom besig hou. “Kyk, as die GM van OP behoort ek nou aan ál 117 geaffilieerde klubs. “Daarom moes ek my pos as die Madibaz se president laat vaar.” Manana sê hy wil nie later hoor hy trek die Madibaz voor nie. “Ek weet darem wanneer om afstand te doen van iets. So, vir dié wat sê ek dra miskien te veel caps – hulle kan rustig slaap, my fokus is nou op die OP.” Manana sê hy voel die OPRU is tans op die regte pad, hoewel hy halfpad deur die jaar as GM ingekom het. Dis ’n pos waarvoor hy reeds laas jaar aansoek gedoen het. “Wat nou belangrik raak, is dat ons kyk hoe gesond ons unie se strukture is; na wat ons moet doen om als weer op koers te kry; waarom die strukture sukkel en ook kyk waar die geld gemors is. “Die unie gebruik nog grant-geld van Saru en die Nasionale Lotery vir klubs, maar alles word nou noukeurig geoudit. “So, ek is bly die ouditeure kyk wat gebeur met die geld en stel relevante vrae,” sê Manana. Een van die grootste aspekte wat die voormalige Bok wil aanvat, is skolerugby. “Ek glo die OP se skole moet weer onder die vaandel van die unie val. Die rede hiervoor is omdat die unie die spanne afteken, maar die skole werk basies in dié stadium op hulle eie. “Dis iets wat moet verander, want skole – nes klubs – is eintlik die hart en siel van OP Rugby. “Ons het goeie skole, so ons moet gaan kyk hoe ons daai ongelslypte diamante kanse kan gee.” Volgende voel Manana vrouerugby moet in die komende jaar ook aandag kry. So ook die ontwikkeling van afrigters. Manana bestuur boonop ’n bed-en-brekfis in Bluewater Bay. “Ek is die afgelope 16 jaar ’n sakeman. Ek is betrokke by die verkoop van eiendomme en by my B&B, maar dis nie besighede waar ek elke dag moet wees nie.” “Deesdae moet ’n mens meer as een ding doen om te kan oorleef. “Ek het ’n familie en ’n dogter (Thandolwethu) vir wie ek moet sorg. Daarom werk ek hard en doen wat ek kan,” sê hy. Son op Sondag het Manana gevra of hy sal voortgaan met sy rugbypraatjies saam met Robert Marawa, sy goeie vriend en medekommentator. Ek sal nog altyd daar wees om my opinie te lug, ook oor ander sportsoorte,” sê hy. Motherwell se spelers kan ook nog op hom staatmaak as een van die coaches, want “dis hoe ek in my gemeenskap terugploeg”.