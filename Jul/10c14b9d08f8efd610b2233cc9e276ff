DIE Kaapse been van Wêreldrugby se sewesreeks gaan vanjaar oor drie dae beslis word. Kaartjies vir die toernooi, wat vanaf Vrydag, 13 Desember tot 15 Desember in die Kaapstad-stadion gehou word, is reeds van 31 Julie af te koop vir die publiek. Die wat egter Loyalty Members is, sal van Maandag, 22 Julie, deur SA Rugby direk gekontak word oor kaartjies. Jurie Roux, uitvoerende hoof van SA Rugby, sê hulle is baie trots oor die toevoeging van die vroue tot die event. "Oor die laaste vier jaar het die Kaapstad-sewestoernooi 'n event van wêreldgehalte vir toeskouers en spelers gelewer en ons werk hard om te verseker dat dieselfde hoë standaarde en verwagtinge vanjaar gehandhaaf word." Roux sê die toernooi gee Suid-Afrikaners die kans om die top vroue-spelers vir die eerste keer in lewende lywe te sien. Die pryse vir Saterdag en Sondag wissel van R195 tot R400. 