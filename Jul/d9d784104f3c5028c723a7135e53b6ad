DIE KwaZulu-Natalse premier, Sihle Zikalala, het Donderdag bevestig die provinsiale begroting vir koning Goodwill Zwelithini en sy huishouding in die boekjaar 2019/2020 meer as R66 miljoen is, berig News24. Zikalala het die amptelike bedrag van R66 719 000 vir die koninklike huishouding tydens­ sy begrotingstoespraak in KZN se provinsiale wetgewer aangekondig. “Die Zoeloekoning dien as ’n simbool van eenheid en is altyd nog ’n bewaarder van Zoeloekultuur,” het hy gesê. Daar is verskillende reaksies oor die geld. IOL berig die IVP het die allokasie verwelkom, maar die provinsiale DA-leier, Zwakele Mncwango, het die relevansie van die koninklike huishouding bevraagteken.