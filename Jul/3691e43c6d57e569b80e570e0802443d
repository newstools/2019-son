'N STAATSAANKLAER van die Amerikaanse deelstaat Alabama het Woensdag klagte laat vaar teen 'n vrou wat aangekla is van manslag weens die dood van haar vyf maande oue fetus. Marshae Jones (27) het 'n miskraam gehad nadat sy in Desember, tydens 'n bakleiery met 'n ander vrou, vyf keer in die maag geskiet is. Jones is laas week op 'n klag van manslag gearesteer. Volgens owerhede was sy verantwoordelik vir die geveg wat tot die dood van haar fetus gelei het. Lynniece Washington, die distriksprokureur, het die klagte laat vaar nadat Jones se prokureur, Mark White, 'n mosie ingedien het om die saak van die rol te skrap. "Daar is geen wenners in dié hartseer saak nie. Net verloorders," het Washington volgens AL.com tydens 'n perskonferensie gesê. White het Washington vir haar besluit geloof. "Haar besluit gaan Marshae help om voort te gaan om genesing te vind," sê White. Jones se arrestasie kom ná streng wette laas maand teen aborsie in Alabama ingestel is wat aborsieprosedure in byna enige geval verbied - selfs in gevalle van verkragting en bloedskande. - Al Jazeera