MET elke nuwe besem is die verwagting dit sal skoner as die vorige een vee. En Stanton Smith, pas aangestelde coach van die Universiteit van Wes-Kaapland (UWK) se Varsity-span, is g’n uitsondering nie. Smith is ervare, uitgeslape en realisties. Hy bekyk dinge in konteks. Hy meen sy eerste mikpunt in vanjaar se Varsity-sokkerreeks is niks laer as ’n top-vier-posisie nie. Die reeks begin Donderdag, wanneer UWK na Bloemfontein reis vir ’n game­ teen Kovsies. Uitdagings Smith, wat wortels by die beroepsklub Ajax Cape Town het, is terug by die universiteitspan om die gloriedae terug te bring. “Ek moet sê, ek sien nogal uit na die nuwe hoofstuk en uitdagings wat voorlê,” het Smith gesê. “Ek is goed bekend met die setup hier. “Ek weet ook studente-sport en -spanne is nie konstant nie. “Hulle gaan deur ’n cycle van drie jaar en jy moet elke keer rebuild. “Maar dis wat alles so opwindend maak. “Ek begin ook met ’n nuwe groep spelers en ons sal mekaar nog goed leer ken.” Smith het in 2015 as assistent-afrigter onder leiding van Salie Adams, die destydse afrigter, UWK se eerste titel verower. Smith het uitgewys hy het baie geleer van Adams, wat voorheen beroepsokker vir Santos en Maritzburg Unit­ed gespeel het. “Dis nie enige persoon wat die voorreg het om met ’n mentor en senior soos coach Salie te werk nie,” het Smith bygevoeg. “Om ’n assistent te wees en van die coach se idees en filosofie te leer, was ’n goeie ondervinding.” Adams, die hoof van sokker by UWK, het op sy beurt gesê hy is beskikbaar om net advies te gee, natuurlik met Smith se blessing. “Ja, ek is sy baas, maar dit beteken nie dat ek aan hom moet voorskryf wat om te doen nie,” het Salie uitgewys. “Ek wil beslis nie inmeng nie – nee! “Ek wil hê hy moet homself express en ook in die proses pret hê. “Die coach moet sy eie idees, identiteit en spelpatroon ontwikkel. “Hy moet self verantwoordelikheid neem vir hoe die span speel. “Tot dusver is hy goed op dreef. “Ek moet sê die span lyk fit en is in baie goeie physical shape. Dis alles te danke aan Stanton se harde werk. “Ons het goeie spelers. Ek hoop net hulle koppe is reg. “Maar ek is ook opgewonde oor die seisoen wat voorlê.”