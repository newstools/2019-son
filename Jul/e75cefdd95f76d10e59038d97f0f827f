HY SIT glo helder oordag en dobbel terwyl die mense in sy wyk krepeer. Son is in besit van foto’s en ’n video wat Donderdag in werkure geneem is en waarop die DA-raadslid Tyrone­ Adams van wyk 48 in Uitenhage blykbaar sit en dobbel. Hugh-Reece Williams, ’n gemeenskapsleier wat baklei vir basiese dienste in informele nedersettings in Adams se wyk, het laas week na die raadslid se kantoor gegaan om te vergader oor die gemeenskap se kwessies. Emmers Die inwoners hier woon in shacks sonder krag en selfs toilette. Huise en selfs vullisverwydering is vir hulle net ’n droom. In talle informele nedersettings, insluitend McCarthy, Afghanistan en Hugh-Reece Hoek, is daar net enkele krane vir honderde mense. Hulle moet daagliks in lang rye staan om hulle emmers vol te maak. Maar Adams was witweg. Toe Williams dieper ondersoek instel, het hy op Adams afgekom waar hy dobbel in ’n plek wat drank bedien. “Toe ons by die councillor se office kom, het sy secretary vir ons gesê hy is in ’n vergadering met die town engineer en sal 13:00 terug wees. “Ons het gewag, maar hy was 13:00 nie daar nie. “Ek het gehoor van ’n plek waar die mense sê hulle hom altyd kry. Toe sien ons hom daar en neem video’s en foto’s,” sê Williams. “Toe ek langs hom sit, vra ek hom: ‘Councillor, is dit reg wat jy doen? Ek sit en wag heeldag in jou kantoor en kyk waar moet ek jou kom kry.’ “Hy sê toe vir my hy’s af siek. Toe sê ek dis nie wat in die kantoor vir ons gesê is nie. “Hy sê toe vir my ek moet ’n regte lawyer vir my kry,” sê Williams. Williams-hulle het vinnig na die councillor se kantoor teruggekeer en die sekkie gekonfronteer. Sy’t toe volgens Williams die storie verander en gesê hy is op leave. Break Adams sê hy’t in sy break na die dobbelplek gegaan en wat hy in sy vrye tyd doen, het niks met enige iemand uit te waai nie. “My break is van 13:00 tot 13:30. Ek het gewag vir ’n ander councillor by daai plek – ons sou daar saam geëet het. Maar hy het toe nie gekom nie. “So 13:20 het hulle daar ingekom en video’s gevat. Ek het gesê as enige van dié goed in die sosiale media of koerante surface, gaan ek my lawyer sien. “Ek is vandag op pad na my lawyer toe, want die man is besig om my te harrass en hulle beswadder my naam. “Ek gaan nie daarvoor staan nie,” sê Adams. Hy voeg by hy drink beslis nie in werktyd nie. Dalk net oor naweke. Die DA-raadslid Athol Trollip sê hy is baie ongelukkig oor die situasie en die party het Adams reeds vermaan. “Die DA het kennis geneem en ons het stappe gedoen,” sê Trollip. “Die hoof van die kiesafdeling, Marshall von Buchenroder, en die voorsitter, Pieter Terblanche, het met Tyrone Adams vergader en ’n brief aan hom gegee. Hulle het vir hom gesê dis onaanvaarbaar.” In die brief staan Adams moet kyk waar hy beweeg omdat dit sy verantwoordelikheid as openbare verteenwoordiger is om die regte image uit te dra. Maar Trollip voeg by Williams is besig met politiekery: “Hy wil homself opstel om die volgende raadslid te word.” Volgens Adams is daar planne om vir die mense daar huise te begin bou. Hy het juis gister met die sowat 40 begunstigdes vergader wat gescreen en goedgekeur is. Dié mense wag volgens Adams al 16 of 17 jaar vir huise, maar hy meen Wil­liams maak dat mense die queue wil jump.