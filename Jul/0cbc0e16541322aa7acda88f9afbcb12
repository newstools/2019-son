EERS was dit Mark Williams. Toe Shaun Bartlett. En daarna Benni McCarthy. Húlle het gewys hoe om die agterkant van die net te laat raas. Dis dalk net toeval, maar wat is die kanse dat dit dalk iets te doen het met wáár hulle hul sokker geleer speel het ..? Williams het in die stowwerige strate van Parkwood begin, Bartlett in Factreton en Benni in Hanover Park – almal op die Cape Flats. Dís waar ’n speler vroeg sy storie moes ken om ’n Diego Maradona, Pelé of Marco van Basten in die 18 m-gebied te wees. Daar is deesdae nie meer sulke spelers in die Suid-Afrikaanse span nie. Geen van hulle word gereken as ’n goal poacher nie. En baie mense sal sê dís waarom Bafana so erg sukkel. Wanneer spelers van die Cape Flats straatsokker speel, gaan dit oor net eending: wen. En hulle besef vroeg al dat doele wedstryde wen, maak nie saak van waar op die veld dit aangeteken word nie. Het die grootbase van SA sokker dit dan nog nie agtergekom nie? As dit so is, is dit onbegryplik. In enige land waar verstandige beamptes ’n sportsoort soos sokker beheer, sou hulle lankal êrens in die Kaap ’n nasionale sokkerakademie gestig het wat uitsluitlik op strikers fokus. Een van die grootste probleme in SA sokker is dat nie genoeg doele aangeteken word nie. Dis ’n probleem wat al jare en jare aankom, maar niks word daaraan gedoen nie. En steeds word niks daaraan gedoen nie. Dit help natuurlik ook nie dat spelers van die Kaap of elders buite Gauteng drie keer harder moet werk om oorweeg te word nie. Suid-Afrika speel vanaand teen Marokko in ’n baie belangrike wedstryd in die Afcon in Egipte. En weer sal daar kliphard gebid word dat die trots van SA sokker nie teleurstel nie. Ai, ’n mens wens darem dat spelers soos Williams, Bartlett of Benni daar was om die manne wat so sukkel ’n ding of twee van die spel te wys. Die afrigter van Bafana Bafana, Stuart Baxter, trek nou eertydse helde nader om hom by te staan. Andre Arendse help uit met die doelwagters en Mark Fish is ’n tegniese raadgewer vir die verdedigers. Ná die goeie job wat Benni die afgelope twee seisoene vir Cape Town City gedoen het, sou hy dalk die regte man gewees het om die voorspelers (’n mens kan hulle ongelukkig nie doelskieters noem nie) te help. Benni is met 32 doele steeds die land se voorste doelskieter nog. Bartlett is tweede met 29 doele. Williams sal altyd onthou word vir sy twee doele teen Tunisië in die Afcon-eindstryd in 1996. Bafana Bafana was toe ook die kampioene.