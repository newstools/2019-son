DIE land se eie Lady Di. In die volksmond staan sy bekend as die een wie se gedig “I’ve come to take you home” die Franse geïnspireer het om die oorskot van Sarah Baartman aan Suid-Afrika terug te besorg. En gister was dit full circle vir die bekroonde digter Diana Ferrus toe sy haar jongste digbundel, Die Vrede Kom Later, in Pinelands bekendgestel het. Ferrus, ’n vertroude naam as dit by poësie kom, het die opgewonde gehoor in vervoering gehad toe sy ’n paar gedigte uit haar bundel voorlees. Die Vrede Kom Later is ’n hartroerende huldeblyk wat Ferrus opdra aan haar pa, Jacobus “Rex” Ferrus. Hy was in 1942 in Libië ’n krygsgevangene tydens die Tweede Wêreldoorlog. Eureka Barnard, hoof van die Suid-Afrikaanse Sentrum vir Nederland en Vlaandere (Sasnev), het in haar toespraak gesê sy het Ferrus die eerste keer ontmoet tydens die pogings om Sarah se oorskot terug in die land te kry in 2017. “Vir my is dit vandag ’n besondere dag waar ons die verlede vat en iets daarvan maak. Verna Stuurman het in haar verwelkoming gesê: “Ek noem haar my vriendin, sielsgenoot, eerste mentor en grootste inspirasie. “Sy skryf sedert 14-jarige ouderdom poësie. “Haar gedig oor Saartjie Baartman is in die Franse parlement voorgelees en het indirek ’n rol daarin gespeel dat Saartjie se oorskot terugbesorg word aan Suid-Afrika. “Ons Komvandaan, haar eerste bundel, gee ’n stem aan bruin mense en hulle taal. “Mense moet nie net tuis voel in hulle blyplek nie, maar ook in hulself. En om dit te kan doen, is selfversoening nodig.” Tydens 2016 se Klein-Karoo Nasionale Kunstefees kry Diana ’n Kanna-toekenning vir beste kontemporêre musiek vir haar aandeel in “How Much Longer.” “So, sy is baie versatile. Sy kan musiek ook maak,” het Stuurman gesê. Prof. Barbara Boswell, wat haar doktorsgraad in gender-studies aan die Universiteit van Maryland in Amerika gedoen het, het Ferrus as volksbesit beskryf. “Diana is al vir baie jare volks­besit oor die werk wat sy gedoen het oor Sarah Baartman. “En sy het daardeur ons land op die map gesit. “Ons erken en eer haar vir hierdie werk. My eie achievements is te danke aan iemand soos Diana wat ons die platform gegee het om dinge te kan vermag.” Vader Michael Weeder van die St. George-katedraal in die Moederstad het ook net groot lof vir Ferrus gehad. “Ek het ’n Facebook romance en woordvryery met Diana,” het hy gegrap. “Die woorde wat Diana gebruik, is ’n ontleding van die siel. “Nie net wys sy deur haar gedigte aan ons wie ons is nie, maar skep daarmee ook brûe.” En toe kom die lady van die oomblik aan die beurt. Ferrus het die entoesiastiese fans bederf met voorlesings uit haar digbundel. Sy het baie aanwesiges in trane gehad, soos met: “Pa, weet jy dat ma jou so verlang – “na jou dood het sy jou besing. “Sy het ons vermaan, “julle daddy sal nie kan rus “as julle aanhou huil en hom nie wil laat gaan.”