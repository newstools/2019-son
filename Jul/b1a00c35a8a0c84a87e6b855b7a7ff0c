BAFANA Bafana het in die Cairo International-stadion sy plek in die halfeindstryd van die 2019 Afrikanasiesbeker weggesmyt. Nigerië het Woensdagaand 'n doel in die doodsnikke van die wedstryd aangeteken om met 2-1 te seëvier. Bafana het goed teruggeveg in die tweede helfte van die kragmeting om die wedstryd 1-1 gelyk te maak ná Nigerië se Samuel Chukwueze in die eerste helfte gescore het. Chukwueze het die Bafana-verdedigers vir die res van die wedstryd frustreer, maar kon nie munt slaan daaruit nie. Bafana het toe goed teruggeveg en in die tweede helfte beheer geneem van die wedstryd. Hulle het bly aanval en ’n vryskop in die 71ste minuut gewen wat tot die gelykmaker gelei het. Bongani Zungu se doel is met behulp van VAR toegeken. Hoewel Bafana toe in beheer was, kon hulle nie ’n tweede doel aanteken nie. ’n Fout in die doodsnikke deur Bafana se verdedigers tydens ’n hoekskop het toe die reuse Nigeriese verdediger William Troost-Ekong ’n kans op doel gegee. Ekong het amper die bal in die net geloop ná die Bafana-doelwagter, Ronwen Williams, nie die bal kon vang nie. Met dit het Bafana se Afcon-verhaal tot ’n einde gekom.