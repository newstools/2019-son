NET om die geheue te verfris ... John Comitis, grootbaas van Cape Town City, het in 2002 as hoofaandeelhouer van Ajax Cape Town nié sy bonus van R3,5 miljoen van die Premiersokkerliga se uitsaairegte aan sy Ajax-vennote verklaar nie. Dit was Comitis se broer, George, wat die mede-aandeelhouers, die Efstathiou-broers, ingelig het oor John se cut. Dít is waar die haat en die skeuring in die familie begin het. John en George het toe in 2013 hulle aandele aan die Efstathiou’s verkoop. John het intussen Mpumalanga Black Aces gekoop en Kaap toe gevat. Dis hoe City gebore is. Drie jaar later is City een van die beste dinge wat met die Kaap kon gebeur het. Die Citizens speel nie net aantreklike sokker nie, maar staan hulle man teen enige groot vis in die PSL. Boonop is John stadig maar seker besig om sy voormalige Urban War­riors, wat steeds in die Nasionale Eerste Liga meeding, verder te verlam. Eers het John begin deur Ajax se personeel, soos Natalie Barlow, Julian Bailey en ander te poach. Toe het John sy visier op die span se uiters talentvolle spelers gerig. Travis Graham, Abbubaker Mobara en Tashreeq Morris, spelers wat almal deur Ajax se akademie kom, is een vir een opgeraap. Taariq Fielies kom ook van die Ajax Akademie. Natuurlik het Benni McCarthy ook ’n geskiedenis met Ajax CT. John raap nie net van Ajax se bestes op nie, hy wys ook sy Efstathiou-skoolbroers hoe dit gedoen moet word. Waar City tans is, droom Ajax om te wees – die brand met wenners waarmee almal geassosieer wil wees. Sweep Die verskil tussen City en Ajax is hemelsbreed – en dis alles te danke aan John se vernuf en bekwaamheid as straatwysen uitgeslape besigheidsman en sokkeradministrateur. Dink net waar Ajax nou kon gewees het as John steeds die sweep in Parow geklap het. Met dit in gedagte sou die plaaslike sokkerpubliek nie die genot gekry het wat City se spelers opdis nie. Die Kaap sou ook nie ’n opsie met ’n span in die PSL gehad het en ’n coach soos McCarthy met wie hulle kan identifiseer nie.