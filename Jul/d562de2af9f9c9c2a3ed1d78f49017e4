SUID-AFRIKA kan gerus kennis neem van Jason Phaal, ’n amateur-swaargewigbokser van die Kaap. Phaal (20) het in November 2017 die heel eerste keer deur die toue geklim, maar sê hy is reeds gereed om die wêreld te verower. Hy het in net ’n kort rukkie sy Protea-kleure gekry en was onlangs die enigste van 12 Suid-Afrikaanse boksers wat in Pretoria sy geveg teen Mauritius gewen het. Nou is sy visier op volgende jaar se Olimpiese Spele. “Ek wil nie net aan die Olimpiese Spele deelneem nie, maar wil ook ’n medalje wen. “Ek wéét ek kan dit doen. En ek maak nie ’n grap nie. Ná die Spele gaan daar deeglik van my kennis geneem word,” sê hy vasbeslote. Phaal sê as hy nié vir die Olimpiese Spele gekies word nie, sal hy dit ernstig oorweeg om ’n beroepsbokser te word. “In só ’n geval sal ek einde 2020 of vroeg in 2021 ’n pro word.” Phaal sê hy het ’n groot voordeel deurdat hy gereeld teen die Suid-Afrikaanse ligswaargewigkampioen, Nic Radley, en die twee swaargewigte Ruann Visser (Suid-Afrikaanse kampioen) en Tian Fick skerm. “Ek sal sowat 10 gevegte in Suid-Afrika wil hê en dan oorsee gaan om my ambag te loop. Dít is waar die geld is. Die feit dat ek vinnig leer, maak my vasbeslote om ’n groot sukses van my loopbaan te maak,” sê hy. Phaal weeg 96 kg en is 1,96 meter lank.