DIE geharde Skotse flank Josh Strauss is opgemaak om volgende jaar vir die Bulls in Superrugby uit te draf. Die bebaarde oud-Bolander het sedert 2015 in 15 toetse vir Skotland gespeel. Strauss was voor sy vertrek na die buiteland ook die kaptein van die Lions. Hy het ’n kontrak van een jaar en sê hy is bly die Bulls het hom ’n aanbod gemaak. “Ek kom om familie­redes terug Suid-Afrika toe nadat ek my tyd by Sale Sharks baie geniet het,” sê hy. Leemte Sale Sharks het ’n paar dae gelede bekend gemaak Strauss word onmiddellik vrygestel om hom in Pretoria aan te meld. Hy sal hopelik Duane Vermeulen se skoene kan vul nadat Vermeulen vort is. Strauss is egter steeds in Skotland se Wêreldbeker-groep. Dis ’n heel ander Strauss as die man wat 10 jaar gelede met ’n ernstige kniebesering gesukkel het wat hom laat vrees het vir die toekoms van sy loopbaan. Hy moes toe moedeloos Boland se oefening van die kantlyn af dophou.