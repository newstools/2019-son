DIE kampe van Andy Ruiz en Anthony Joshua stamp nou kop oor waar dié boksgeveg om die wêreld se swaargewig­titel moet plaasvind. Joshua se promotor, Eddie Hearn, het vroeër dié week aangekondig dat “groot nuus” voor die einde van die week bekend gemaak sou word. Nou word dit voor­lopig teruggehou totdat oor ’n plek vir die geveg ooreengekom word. Joshua wil sy wêreldgordels so gou moontlik terugwen nadat hy onlangs ’n skoknederlaag teen Ruiz gely het. Joshua is vier keer platgeslaan voordat die skeidsregter tussenbeide getree en die geveg beëindig het. Hearn het gesê die geveg sal in Amerika of Brittanje plaasvind met óf Madison Square Garden óf die Principality Sta­dium in Cardiff as die waarskynlike gasheer. Vernaamste Hearn het aan ESPN gesê albei kampe het laat voorstelle ingedien wat die finale aankondiging oor die geveg vertraag. “Ons behoort die naweek ’n besluit te kan neem. “Amerika en Brittanje bly die vernaamste aanspraakmakers. “Dis twyfelagtig of die geveg op enige ander plek sal plaasvind,” sê hy. Die promotor Frank Warren het ook ’n eiertjie te lê. Hy sê Joshua sal verloor teen die wenner van Daniel Dubois en Nathan Gorman. Dié twee boks môreaand om die Britse swaargewigtitel. Warren sê hy is oortuig die wenner van dié geveg sal met Joshua afreken. “Jy kan sien hoe Joshua sukkel teen vinnige handspoed en boksers wat kleiner as hy is. “Dubois het Joshua reeds as 18-jarige uitgeslaan in ’n oefensessie,” sê Warren.