TWEE mense is gearresteer nadat hulle Maandag 'n polisievrou buite die Burgersfort-landdroshof in Limpopo aangerand het. Die twee was deel van 'n groep mense wat 'n hofsaak bygewoon het waarin twee buitelanders teregstaan vir die moord van 'n plaaslike vrou. Nadat die saak teen die buitelanders uitgestel is, het hulle die polisievrou aangerand. Brig. Vishnu Naidoo, nasionale polisiewoordvoerder, sê 'n boendoehof het Maandag by die hof geëis dat twee vermeende moordenaars aan hulle oorhandig moet word "om gestraf te word". Naidoo sê een van die polisievroue is op die grond gesleep en geskop. Een van haar kollegas moes haar na veiligheid sleep. Die polisievrou, wat vol stof was, het volgens Naidoo nie ernstige beserings opgedoen nie. Die polisie het skokgranate gebruik om die die skare uitmekaar te dryf. Kol. Moatshe Ngoepe, 'n provinsiale polisiewoordvoerder, sê die 27 en 37-jarige mense verskyn binnekort in die Praktiseer-landdroshof. - JacarandaFM       