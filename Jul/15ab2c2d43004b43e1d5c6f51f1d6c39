DIE Oostelike Provinsie se rugbyspan sukkel om aan die gang te kom in die Currie Cup se Eerste Liga. Die Olifante het Saterdag in die Wolfson-stadion hulle tweede wedstryd verloor. Die besoekende Griffons was met 23-19 baas. Die Noord-Vrystaters het sodoende ook ’n einde gemaak aan coach Chumani Booi en sy OP-span se onoorwonne rekord vanjaar in die Wolfson-stadion. “Ons sal baie kalmer moet wees as ons besit het van die bal. Ons maak foute wat ons onder druk sit,” het Booi die redes vir nog ’n nederlaag verduidelik. Booi het erken hulle het gesukkel met lynstane, maar meen dinge het in die tweede helfte beter gelyk. Booi is nie verkeerd nie. Nadat sy span in die eerste helfte baie pap gelyk het, het dinge met die omdraaislag baie verbeter. Die laat wakker skrik was egter nie goed genoeg nie. “Dit was nie die plan vir die wedstryd nie en ek moet erken ek kon sien die begin van die wedstryd was baie stadig. “Dit het ek nie van die span verwag nie. Ons het baie goed voorberei en was opgewonde oor die wedstryd.” Booi meen daar is nog baie om voor te speel wanneer sy span die Boland-Kavaliers Saterdag in ’n wegwedstryd pak. “Ek het hoë verwagtinge gehad vir die groep spelers en ek het steeds, maar ons sal ons foute moet uitsny.” As hulle dít regkry, is hy vol vertroue dat hulle nog die uitspeelrondes kan haal. 