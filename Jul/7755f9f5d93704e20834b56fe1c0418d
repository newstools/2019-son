UNIONDALE. – Die polisie hier sê ná twee dae se betogings is daar weer kalmte. Verder het die cops gereageer op beweringe van polisie-wreedheid nadat hulle met rubberkoeëls en traangas op betogers losgebrand het. Son het gister berig die polisie in dié Suid-Kaapse dorp het gebots met inwoners wat aan ’n diensleweringsprotes deelgeneem het. ’n Local raadslid, Jacques Esau, het beweer die cops het die betogers geterg en hulle sonder rede met rubberkoeëls geskiet en met traangas gegooi. ’n Polisiewoordvoerder, kapt. Malcolm Pojie, sê egter die polisie se eenheid vir openbare orde (Pops) was reg in hulle optrede. Pojie sê: “Beweringe dat die Pops-lede onbehoorlike brutaliteit gebruik het om die betogers uiteen te kry, is ongegrond. Vrygelaat “Die lede het met rubberkoeëls en traangas gereageer nadat hulle met klippe bestook is. “Dit het gelei tot die eerste ses arrestasies wat Maandag gemaak is,” sê Pojie. Uit dié ses is net drie aangekla en die ander drie is vrygelaat. Die drie betogers wat van openbare geweld aangekla is, is op waarskuwing vrygelaat op voorwaarde dat hulle later in die hof sal verskyn. Pojie voeg by dat twee klagte van poging tot moord aangemeld is in verband met die voorval waarin ’n boer Maandag op die betogers geskiet en drie van hulle raak geskiet het. Volgens Pojie sal die dossiere aan die openbare vervolger oorhandig word wat sal besluit of die boer vervolg sal word of nie. Monitor “Die situasie in Uniondale is tans stabiel ná intervensies (Maandag en Dinsdag),” voeg Pojie by. “Die polisie bly egter in die area om die situasie te monitor.”