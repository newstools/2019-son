PLAASLIKE sokker­entoesiaste se lewe word van 3 Augustus af weer opgespice. Dis wanneer die Premiersokkerliga vir die 2019/’20-seisoen afskop. Die groot vraag is of aanspraakmakers soos Cape Town City, Wits, Orlando Pirates, Kaizer Chiefs en SuperSport United genoeg in hulle tenk het om die huidige kam­pioen, Mamelodi Sundowns, te onttroon. Die sterbelaaide span van Pitso Mosimane (afrigter) jag ’n rekord tiende ligatitel en ’n derde agtereenvolgens. Natuurlik is Jingles, soos Mosimane genoem word, se visier ook op die Caf Champions League ingestel. Cape Town City se breier, Benni McCarthy, is beslis een van die grootste bedreigings vir Mosimane-hulle in die komende seisoen. Dít veral nadat City twee goeie spelers, Abbubaker Mobara en Tashreeq Morris, aangeskaf het. Die Citizens het nou veel meer diepte, opsies en gehalte. Dit gaan bitter moeilik wees vir ’n speler soos Travis Graham om game time te kry. Moenie verbaas wees as McCarthy hom verkoop nie. Dis nou McCarthy se derde seisoen by die Citizens. Die voormalige striker van Bafana Bafana hou steeds die rekord vir die meeste doele. En nou het hy nog ’n jaar se ervaring by. McCarthy sal dus dié seisoen veel beter voorbereid wees. Hy weet wat dit verg om al die pad te gaan in die ligawedloop – veral nadat hulle net voor die wenstreep uit die wedloop gesak het. Net so sal McCarthy se voormalige mentor Gavin Hunt ook gretig wees om weer die titel te wen wat hulle in die 2016/’17-seisoen gewen het. Hunt het ook goeie en strategiese aanwinste aangeskaf, soos die voormalige Santos- en Ajax Cape Town-speler Carl Lark. Wat Pirates betref, is daar geen twyfel dat sy aanslag deur Thembinkosi Lorch gelei gaan word nie. Lorch het in Saterdag se Carling Black Label Cup-stryd weer sy doelvernuf bewys – en dit met gehalte en styl. Die Seerowers se gesoute Serwiese afrigter, Milutin Sredojevic, sal ook meer uitgeslape wees en weet wat dit nou verg om sukses in die PSL te kry. Laas seisoen was sy eerste jaar. Die ondersteuning van Fadlu Davids sal vir hom goud werd wees. Davids ken ook die PSL goed. Pirates se Soweto-bure, Chiefs, boesem nog niks vertroue in nie. Maar Khama Billiat se teenwoordigheid en doelvernuf sal beslis van kardinale belang wees vir die Amakhosi se aanslag hierdie seisoen.