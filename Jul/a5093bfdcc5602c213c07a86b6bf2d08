MOHAMED Salah speel tweede viool in Egipte. Die Afrikabeker-toernooi was ’n gulde kans vir Salah om die Pharaohs na sukses te lei, maar tot dusver het sy Liverpool-spanmaat Sadio Mané en Riyad Mahrez die kollig gesteel. Mané se Senegal-span en Mahrez se Algerynse 11-tal kruis vandag in die Kaïro-stadion swaarde vir die grootste prys in Afrika. Senegal jag sy eerste titel en Algerië wil sy droogte van 19 jaar breek. Die Desert Foxes het natuurlik­ die sielkundige voordeel. Dít nadat hulle die Lions of Teranga in ’n groepwedstryd met 1-0 gestuit het. Mané en die Manchester City-speler Mahrez was albei tot dusver deurslaggewend in hulle spanne se roete na die eindstryd. Hulle spog ook met drie doele elk. Ondanks hulle onderskeie sokkersukses in die Cham­pions League­ en in die Premierliga, het albei gesê dit sal spesiaal wees om die Afrika-titel saam met hulle onderskeie lande te wen. Mané het selfs gesê hy sal sy Champions League-medalje verruil vir ’n Afcon-wennersmedalje. “Om sukses te proe saam met my land, wat nog nooit ’n Afcon-titel gewen het nie, sal fantasties wees,” het Mané uit­gewys. “Ek is selfs gereed om my Champions League-medalje daarvoor te verruil. “Ons terugkeer na Dakar sal ongelooflik wees. Dit sal my malste droom wees,” het Mané ernstig gesê. Mahrez het op sy beurt gesê om sukses met sy land te behaal, sal “iets ongeloofliks” vir hom wees. – AP