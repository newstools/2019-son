DIE Westelike Provinsie beoog om die Blou Bulle voos te skrum. Volgens John Dobson, afrigter van die WP, is dit ’n aspek van die spel waarin sy span graag sal wil oorheers wanneer die Streeptruie hulle Curriebeker-veldtog teen die aartsvyand op Nuweland afskop. “Ja, dis beslis deel van ons plan,” het die WP coach gesê. “Ons sal egter graag eers ons tande in hulle wil kry by die skrums. “In Wilco (Louw) en Carlü (Sadie) het ons twee verwoestende vas­kopstutte. “As jy ’n loskopstut is wat teen Louw speel en jy sien later vir Sadie wat opwarm, behoort jy ’n bietjie bekommerd te wees.” Dobson het ook besluit om Juarno “Trokkie” Augustus, die kragtige jong agsteman wat ná ’n besering terugkeer, teen die span van Pretoria los te laat. “Trokkie het baie hard gewerk aan sy fiksheid. “Ek het al in die verlede gesien hoe hy games op sy eie vir verskillende spanne gewen het. “Daar is niemand in die land wat beter as hy van vyf meter vanaf die doellyn gestuit kan word nie. “Ek verwag ons sal goed by die afbreekpunte kompeteer, met Jaco Coetzee en Ernst van Rhyn op die flanke. “Scarra Ntubeni is ook ’n goeie balgapser. “Ek glo ons sal beslis ook ’n groot bedreiging by die break­downs kan inhou.” Chris van Zyl, kaptein van die WP, sê hy en Salmaan Moerat het al baie saam as ’n slotkombinasie gespeel. “Ek en hy het saam in daai Superhero game aan die begin van die jaar teen Lood de Jager gespeel. “Dit is dus ’n soortgelyke situasie. Salmaan skroom uiteraard nie vir ’n uitdaging nie. Ons sien baie uit na ’n great match-up.” Eerste Intussen gaan Jean-Luc du Plessis en Ed­will van der Merwe (vleuel) albei hulle Curriebeker-debuut maak. Dit is ook Corné Fourie se eerste game as loskopstut vir die Kapenaars. Die WP se span is: SP Marais, Edwill van der Merwe, Ruhan Nel, Dan Kriel, Seabelo Senatla, Jean-Luc du Plessis, Justin Phillips, Juarno Augustus, Ernst van Rhyn, Jaco Coetzee, Chris van Zyl (k), Salmaan Moerat, Wilco Louw, Scarra Ntubeni, Corné Fourie. BANK: Chad Solomon, Kwenzo Blose, Carlü Sadie, JD Schicker­ling, Chris Massyn, Godlen Masimla, Joshua Stander en Craig Barry.