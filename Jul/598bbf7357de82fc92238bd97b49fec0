DIE Stad Kaapstad is niks anders as die water-mafia as dit by die bestuur van waterbronne kom nie. Só meen die ANC-leier in die Kaapse stadsraad, Xolani Sotashe. Sotashe het vandeesweek behoorlik uitgevaar oor die City se traagheid om die “kamma-spook” van Dag Zero finally te verjaag deur streng waterbeperkings te begin verslap. Die Wes-Kaapse damme raak voller by die dag, maar die City gaan voort om Kapenaars ten duurste vir water te laat opdok, meen Sotashe. “Inwoners word gemelk. Daar is geen ander manier om dit te stel nie,” meen Sotashe. “En dan moet hulle nog opdok vir ’n heffing vir die waterpype wat die water na hulle krane vervoer. “Is die Stad dan nie verantwoordelik vir die maintenance van sulke pype nie?” Volgens Sotashe is die Stad met niks anders as ’n geldmaakskema besig nie. “Die Dag Zero-veldtog van die Stad was niks anders as propaganda om hierdie money-making scheme te dryf nie. “Ons damme raak voller by die dag en daar is geen justification oor hoekom die Stad nie die waterbeperkings kan verslap nie. “Die Stad het meer as R1 miljard gemaak met die heffings wat hy op mense geplaas het tydens die Dag Zero-liegstorie, maar ons kan hierdie geveg nie alleen fight nie. “Die tyd het aangebreek dat die inwoners opstaan en die Stad eens en vir altyd gaan laat besef dat hy hulle nie langer vir ’n ride kan vat nie.” Son op Sondag het die nasionale departement van waterwese en sanitasie (DWS) gekontak om te hoor of hy al aan die Stad voorgestel het om meer watervriendelik teenoor sy inwoners te wees. Ons navraag blyk egter soos water op ’n eend se rug te wees vir die DWS-woordvoerder Sputnik Ratau, wat hom eenvoudig net nie verwerdig het om op ons navraag te reageer nie. Die Stad se mayco-lid belas met water en riooldienste, Xanthea Limberg, het by navraag teruggekap en gesê Sotashe moet dankbaar wees hy woon in ’n provinsie waar die finansies op ’n verantwoordelike wyse bestuur word. “Om aan te voer dat ons wateruitdagings iets van die verlede is, is nie net onkundig nie, maar dis ook hoogs onverantwoordelik, want 2019 is nog ’n relatiewe droë jaar. Daarom moet die Stad nog waaksaam bly. “Om die waterbeperkings oorhaastig te lig, kan in die toekoms meer waterstres teweeg bring,” het Limberg verduidelik. Sy sê die jongste water­beperkings/tariefvlakke sal ná afloop van die reën­seisoen – in Oktober of November – bekend gemaak word en dit sal gebaseer wees op die dam­vlakke. “Tariewe word verhoog om te verseker dat ons ons infrakstruktuur-instandhoudingsprogram kan implementeer en daarvolgens kan ske­duleer,” het sy bygevoeg. Limberg sê byna alle munisipaliteite, selfs dié onder ANC-beheer, het ’n vaste levy vir water.