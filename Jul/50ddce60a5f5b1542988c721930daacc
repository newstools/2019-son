'N MAN het Dinsdagoggend op 'n bouperseel in Forest Village doodgeskok toe hy gehelp het om 'n container te skuif. Die perseel is deel van 'n ontwikkeling van die Wes-Kaapse departement van menslike nedersetting. Forest Village is een van die departement se projekte wat teen 'n begroting van R1,1 miljard in Januarie 2016 begin het. Tertuis Simmers, Wes-Kaapse LUR van menslike nedersettings, het sy medelye met die oorledene se familie gedeel. "My hart en gedagtes gaan uit na die oorlede man se familie, vriende en kollegas. Dit is regtig 'n ongelukkige voorval. Ek sal sy familie besoek om my meegevoel persoonlik uit te druk," sê Simmers. Simmers sê hy het sy departement opdrag gegee om die voorval onmiddellik te ondersoek. Hy sê veiligheid is 'n prioriteit, veral by boupersele. "Deur sy betrokkenheid in hierdie ontwikkeling het hy 'n beduidende en positiewe bydrae gelewer tot die lewens van baie begunstigdes van hierdie projek," voeg Simmers by. 