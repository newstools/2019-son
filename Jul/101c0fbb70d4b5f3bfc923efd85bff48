AL HET die Suid-Afrikaanse netbalspan gister nie met die bronsmedalje van die afrigter, Norma Plummer, afskeid geneem nie, is haar nalatenskap ’n wenresep vir die toekoms. Die Proteas het in die uitspeelwedstryd vir die bronsmedalje in die Wêreldbeker-toernooi in Liverpool met 42-58 teen die gasheer, Engeland, vasgeval. Vaandel Dit was Plummer (74) se 50ste en laaste toets aan die stuur van die nasionale span. Sy tree ná vier jaar uit. Die Proteas sal dus ’n nuwe breier hê as gasheer van die Wêreldbeker-toernooi in Kaapstad in 2023. “Ek oorhandig ná vandag die vaandel aan die spelers om dit self vorentoe te dra,”” het Plummer gesê. “Ek is regtig trots daarop dat ons Australië, sowel as Engeland, so hard laat werk het voordat hulle as oorwinnaars kon uittree.” Suid-Afrika het Saterdag in die halfeindstryd teen Plummer se geboorteland, Australië, met 53-55 verloor. Suid-Afrika was gister binne die eerste minuut teen die gasheer met 2-0 voor, maar toe veg die Rose terug om die eerste kwart met 14-12 te wen. Die tweede kwart was baie gelykop met die tuisspan wat net-net vasgeklou het om die tweede kwart met 15-10 te wen. Die Rose het egter hulle greep op die medalje versterk toe hulle die derde kwart met 17-10 gewen het om hulle algehele voorsprong tot 46-32 te laat rek.