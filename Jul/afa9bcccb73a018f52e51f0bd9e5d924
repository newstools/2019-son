SES familielede het vroeg Sondagoggend saam in ’n brand in Worcester verkool. Die brand het kort ná middernag in Alphastraat, Hexpark, uitgebreek en is later die oggend geblus. Dit het die lewe van Elizabeth Booysen (47), haar dogters Danielle Booysen (26) en Jamie-Lee Booysen (12), en drie van haar kleinkinders Delmain Booysen (7), Germain Booysen (2) en Suné Booysen (1) geëis. Oorsaak Net Elizabeth se ander dogter, Su­nelle Booysen (18), wat Suné se mammie is, het uit die vlamme ontsnap. Luidens ’n verklaring van die Breedevallei-munisipaliteit is die oorsaak van die brand nog onbekend. “Daar was ses sterfgevalle. Die Breedevallei-raad betuig sy innige meegevoel met die familie van die slagoffers vir hulle tragiese verlies.” Sers. George Mjiwu, polisiewoordvoerder, het die voorval bevestig en gesê die omstandighede rondom die brand word ondersoek. Ander familielede was gister nog te getraumatiseerd om met Son te praat. Een familielid het wel gesê daar’s nou rumours wat in die gemeenskap rondgaan. Die lid het gesê hulle verkies om eerder nou as ’n familie deur hulle hartseer te werk.