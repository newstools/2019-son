HAAR man was skaars drie weke in sy nuwe job toe hy liederlik verongeluk het. Nou, meer as ’n jaar ná sy dood, sukkel sy bedroefde vroutjie om sy workmen’s compensation te kry. Alles is te wyte aan die gebrek aan samewerking van die departement van binnelandse sake. Crystal Titus (34) van Elsiesrivier sê sy is anderkant moedeloos. Nie net sukkel sy en haar twee kinders om haar man, Basil (35), se dood te verwerk nie, maar dit gaan ook tans broekskeur met die gesin omdat daar eintlik geen inkomste is nie. “Basil was verlede jaar baie opgewonde toe hy ’n werk gekry het om ons as gesin te onderhou. “Maar 25 April 2018 is ’n dag wat ek nooit sal vergeet nie, want op daardie dag het ek ’n oproep gekry dat Basil by sy werk gesterf het toe ’n groot concrete mixer op hom geval het. “Ons steunpilaar was nie meer met ons nie. Die pa wat so opgewonde was vir die werk waarmee hy sy dogters kon support, het by die werk sy laaste asem uitgeblaas.” Crystal sê toe sy ná die tragedie aansoek doen om vergoeding, is sy meegedeel dat daar ’n komplikasie is. “My oudste dogter van tien jaar oud het nie ’n abridged geboortesertifikaat nie en ons eis kon daarom nie gefinaliseer word nie. “Ek het dadelik op 12 Desember hiervoor aansoek gedoen en is deur amptenare van binnelandse sake meegedeel dat die aansoek ses tot agt weke sou duur. “Maar dit is dan nou sewe maande later en Home Affairs kan my nie sê hoekom my aansoek so lank duur nie. “Hulle smeer hulle eenvoudig af aan my navrae en ek kry geen antwoorde nie.” Crystal sê sy het die uitbetaling broodnodig. “Ek werk tans nie, want ek kyk na my ma wat bedlêend is ná ’n stroke. Ál inkomste wat ons tans het, is die kinders se Sassa-geld wat mos maar skraps is. “Dit gaan nie net vir my oor die geld nie, maar dit kom my en die kinders toe. “Ons is klaar deur Basil se dood getraumatiseer en dan kom traumatise Home Affairs my verder. Dis mos nie reg nie!” Haar ma, Lavona Williams, sê sy kan nie verstaan dat die proses so lank moet sloer nie. “Binnelandse sake wil nou hê Crystal moet ’n vorm vir laat registrasie van geboorte invul, maar sy registreer mos nie haar kind se geboorte laat nie. “Hierdie kind se details is op die sisteem en dit wys daar dat Basil haar pa is. Hoekom moet sy nou sulke vorms invul? Om later te wil sê daar moet nou bewys word dat Basil wel die pa is? “Om sodoende dan die proses verder uit te rek?” Thabo Mokgola, ’n woordvoerder van binnelandse sake, sê by navraag die kwessie is na die Wes-Kaapse bestuurder vir binnelandse sake verwys vir verdere ondersoek. Volgens Mokgola gaan Crystal deur hulle gekontak word vir meer besonderhede. Mokgola het hoegenaamd nie probeer verduidelik hoekom die proses so lank sloer nie.