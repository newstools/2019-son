DIE vyfde Overberg’s Got Talent (OGT)-soektog van Karin Kortjé is aan die brand met talent. OGT bied talentvolle hoërskoolleerders van die Overberg-streek die geleentheid om hulle talent op ’n groot stage te wys. En dis alles danksy die Karin Kortjé Stigting. Kortjé sê: “Meer as 10 jaar terug is ek met Idols SA ’n geleentheid gebied om my talent te wys. “Daai geleentheid het my gebring waar ek vandag is.” Met OGT bied Kortjé nou die jong mense van die gebied waar sy vandaan kom ’n soortgelyke geleentheid. Sy sê: “Ek bied hulle ’n platform waarop hulle hul talent kan afshow. “Ek wil hulle help om hulle talente ’n bietjie te polish. Ek wil hulle ook raad gee oor die musiekbedryf.” Dis Kortjé se wens dat sy met haar stigting ’n positiewe impak sal maak op die lewe van talentvolle jong mense. Sy nooi dus alle talentvolle jong mense van die Overberg-gebied om in te skryf vir oudisies vir die OGT-kompetisie. Daar is groot pryse op die spel en almal in die top-10 word beloon. Die pryse sluit in R10 000 kontant, selfone, R500 air time, ’n MTN hamper, ’n beurs vir twee jaar aan die Cape Music Institute (CMI) en vouchers vir klere. Maar die belangrikste is seker die geleentheid vir die wenner om ’n single te record, soos Qhama Marques, wat laas jaar gewen het. OGT word aangebied met die bystand van die borge Grand Slots, MTN, CMI, Brukman Consulting en die Caledon Hotel. Laas naweek het heelparty hopefuls in Genadendal uitgesteek om hulle vocal chops te wys. Saterdag en Sondag word oudisies by die Hoërskool Grabouw en Sekondêre Skool Groenberg gehou. Die Caledon Hotel is die venue vir werksessies wat van 12 tot 15 Augustus aangebied sal word. Die halfeindronde is ook op 16 Augustus in die Caledon Hotel. Die eindronde is op 17 Augustus by die Hoërskool Swartberg in Caledon.