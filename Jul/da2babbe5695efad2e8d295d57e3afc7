’N GEWESE lid van die ANC in die Baai het hom onlangs by die Patriotic Alliance (PA) aangesluit. Dit is Gary van Niekerk, wat in die tussenverkiesings in Mei ’n ANC-wykskandidaat was vir wyk 35 in die Baai se Northern Areas. ’n Gewese DA-lid, Cassius Verhoog, het ook sowat ’n maand gelede na die PA oorgestap. Van Niekerk sê: “Ek is baie opgewonde hieroor. “Ek voel dis die eerste keer dat ek die geleentheid kry om voorkeur te gee aan die Noordelike gebiede se agenda.” Van Niekerk, wat self in die Northerns grootgeword het, sê dié gebied het agteruit gegaan. Hy sê die plek is vuil, die inwoners is werkloos en gangsterism gee die hele area ’n swak reputasie. Van Niekerk sê hy het gesien wat die PA vir die inwoners van die Northern Areas doen. Hy sê: “Ek sien uit na 2021 om die stemme te vermeerder wat ons in 2016 gekry het. “Om ’n paar meer setels in die raad te kry, sal definitief die doelwit wees.” Die PA-raadslid Marlon Daniels het Van Niekerk Vrydag verwelkom. Daniels is die nuut verkose mayco-lid vir ekonomiese ontwikkeling, toerisme en landbou in die Nelson Mandelabaai-munisipaliteit. Daniels sê: “Ons het Gary se werk gevolg. Ek ken hom al jare. “Hy het baie goeie eienskappe wat van hom ’n baie bekwame politikus maak. “In die politiek vind ’n mens nie maklik mense wat beginselvas is en hoë morele waardes het nie.” Daniels gaan ’n veldtog voer vir die opheffing van die inwoners vanuit die kantoor van sy direktoraat. Hy begin vandag sy veldtog “Van Die Hoek Af” in die strate van die Northerns. Daniels voel dis diegene wat op die straathoeke staan, wat deur gangsters gewerf word. Hy beoog om met hulle te praat en hulle die geleentheid te bied om skills te leer, veral in die vervaardigingsbedryf.