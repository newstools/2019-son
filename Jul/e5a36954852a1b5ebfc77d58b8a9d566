FRANK Lampard, Chelsea se rekord-doelskieter, is Donderdag as dié Londense klub se nuwe manager aangewys. Die 41-jarige Lampard se aanstelling kom ná hy in sy eerste jaar as manager beïndruk het toe hy die Championship-span, Derby, verlede seisoen tot die uitkloprondes gehelp het. Lampard het vir 13 jaar die blou trui van Chelsea oor sy kop getrek en 106 keer vir Engeland uitgedraf, maar sê sy nuwe rol by Stamford Bridge is die "grootste uitdaging" van sy lewe. "Ek het nogaltyd van 'n uitdaging gehou. Dit was 'n uitdaging toe ek 19 jaar gelede hierheen gekom het," vertel Lampard. "Ek onthou nog hoe ek huis toe gery het met die radio aan. Sommige mense wou weet of ek hier behoort vir £11 milj. Ek het baie hard gewerk om dit reg te stel en nou gaan ek baie hard werk om suksesvol as manager hier te wees." Lampard sê hy wil nie lof toegeswaai word vir wat hy in sy loopbaan as speler vermag het nie, maar wil beoordeel word op wat hy as bestuurder van die Blues gaan doen. - Sky Sports 