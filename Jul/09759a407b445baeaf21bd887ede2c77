NATHAN Paulse, voormalige Ajax Cape Town-speler, het die Suid-Afrikaanse Sokkervereniging (Safa) daaraan herinner dat daar g’n “quick fix” vir sukses is nie. Die 37-jarige Paulse, wat deesdae die jeug by Aven­dale afrig, sê hy is baie bekommerd oor die huidige stand van sake in Suid-Afrikaanse sokker. Paulse het ook ná Suid-Afrika se indrukwekkende sege oor Egipte ’n open letter aan Safa geskryf waarin hy versoek het dat die sokkerbeheerliggaam nie krediet neem vir die nasionale span se goeie vertoning in die stryd nie. Pynlik Bafana Bafana se geluk het egter uitgeloop in die Afrikabeker-toernooi in Egipte. Dis toe Nigerië se Super Eagles die span van Stuart Baxter, afrigter, Woensdag met 2-1 geklop het in die kwarteind in die Kaïro Internasionale Stadion. Paulse, wat in sy beroepsloopbaan van 20 jaar vir plaaslike en oorsese klubs gespeel het, sê dis pynlik om te sien hoe sokker in sy land agteruitboer. “Ek dink dalk moet Safa sy benadering verander en dinge van onder af begin bekyk,” het Paulse gister aan Son gesê. “Kom ’n bietjie na die local LFA’s toe en begin kyk wat daar aangaan. “Daar kan nie gesien word hoe dinge die dots connect en ge-link word van onder na bo tot by die senior-vlakke nie. “Kyk na die stelsels en planne in rugby ... kyk na krieket ... hulle het spesifieke skole wat bekend is daarvoor dat hulle ’n ryk tradisie het van potensiële sportmanne ontwikkel. “Ons moet dinge bekyk in actual time. Vergeet eers van Vision 2022, want dis oor drie jaar en ons gaan beslis nie reg wees nie. “Ons kort minstens ’n tienjaarplan, nié ’n drie- of vyfjaarplan nie. “Ons moet ’n plan kry wat all-inclusive is. “Gaan kyk wat lande soos Spanje en Duitsland gemaak het. Hulle het hulle huiswerk gaan doen,” het Paulse bygevoeg. “Ek het nou dinge van alle angles bekyk. “Ek het sokker in dié land en oorsee gespeel. Ek doen nou coaching by my amateurklub. “Ek het nou gesien hoe dinge werk, en ek weet waarvan ek praat. “Ons kort individue wat skerp business minds het en die pad vorentoe kan beplan. “Ons sal nooit verandering sien met dieselfde individue in dieselfde posisies nie.” Paulse, wat vryskutwerk vir SuperSport doen, meen dis ook treurig om te sien dat voormalige spelers en sokkerlegendes nie die nodige respek kry en betrek word by nasionale spanne nie.