DIE ANC in Limpopo sê daar is die afgelope jaar 'n "skokkende styging" in moorde van partylede. Dit kom nadat Sanny Valtyn Kekane en Ralf Kanyane Dinsdag in die Mogalakwena-omgewing in Limpopo in hul motor doodgeskiet is. Kekana was 'n voorsitter van die Munisipale Openbare Rekeninge-komitee in die Mogalakwena-munisipaliteit terwyl Kanyane 'n taksekretaris van wyk 10 in die Mogalakwena-substreek was. Soviet Lekganyane, die  ANC se provinsiale sekretaris, het die oorledenes as van die "finest" lede in die party beskryf. "Ons het oor die afgelope jaar 'n skokkende toename agtergekom in die skietery en uitmoor van ons lede, wat dit moeilik vir ons maak om te glo dat die motiewe nie polities van aard is nie," sê Lekganyane Motlafela Mojapelo, woordvoerder van Limpopo-polisie, sê die verdagte het te voet gevlug. Mojapelo sê die motief vir die moord is nog onbekend. Intussen het die Limpopo-regering inwoners gerus gestel dat die moorde nie dienslewering in die provinsie gaan affekteer nie. "Die regering verseker dat dienslewering soos normaal sal voortgaan. Geen politieke inmenging gaan die regering keer om dienste aan sy mense te lewer nie," sê Kenny Mathivha, 'n woordvoerder. Mativha het die gemeenskap gevra om te help om die skuldiges te identifiseer. "Dis nie die eerste keer dat so iets gebeur nie, veral nie in Mokgalakwena nie," sê Mativha. - Jacaranda FM 