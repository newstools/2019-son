'N SKOOL in Umlazi in KwaZulu-Natal moes Maandagoggend sluit nadat sowat 100 leerders en onderwysers in die hospitaal opgeneem is nadat hulle 'n onbekende stof ingeasem het. Garrith Jamieson, 'n woordvoerder vir Rescue Care, sê hulle het ná 09:30 verskeie oproepe ontvang. "Met ons aankoms is ons met totale chaos begroet," sê Jamieson. Jamieson sê 'n onbekende stof in die lug by die Hoërskool Vukuzakhe is die oorsaak van die probleem. "Seuns het glo 'n bal rondgeskop. Die stof het uit die bal gekom toe dit oopgeskeur het," sê Jamieson. Hy sê een pasiënt is met "kritieke beserings" per helikopter na die eThekwini-hospitaal geneem. Kwazi Mthethwa, woordvoerder van die KwaZulu-Natal-onderwysdepartement, sê hulle hou sake fyn dop. - News24