HAAI, Sonlanders! Die Dinee is die jongste pennevrug van MARIANA LOOTS. Geniet dit. ‘WAT neuk die rug vanmiddag weer so?” vra antie Vy haarself hardop waar sy agter die verste wasbak inleun om ’n opgefrommelde tissue op te tel. Maar antie Vy weet hoekom die rug so neuk. Dis omdat hy nie hierdie tyd van die dag nog gewoond is aan buk oor ’n vuil vloer of ’n toilet wat ’n skrop kort nie. Teen dié tyd is sy gewoonlik lankal by die huis en het sy kans gehad om hom reguit te maak. Met die vry hand vryf sy die agterkant van haar heupknop. Dit werk. Die seer kol raak warm en stadigaan kry antie Vy haar eers weer regop gejack. Dis oor wat sy gister gehoor het dat sy nou nog hier is. Groot storie. Missies Peters se hare was selfs stywer as gewoonlik geblow. Sy het hulle deurgekyk, keel skoongemaak en toe met haar mond op ’n knoppie gesê: “Staff...” Wanneer sy so begin, weet hulle dis ernstig. Antie Vy het gewonder of hulle geretrench word, maar dit was toe iets heel anders. “Môreaand hou die burgemeester hier by ons hotel ’n dinee om vir die Britse prima ballerina dame Esmeralda dankie te sê vir haar skenking aan sy Khoi-opheffingsprojek. Soos julle almal weet, van die vernaamstes in ons dorp gaan hier wees. Ons kan nie naam weggooi nie. “Dit gaan dus nodig wees dat almal ’n ekstra skof insit sodat die plek môreaand eksie-perfeksie is. Ek het nodig dat u werklik u beste gee. U sal vergoed word vir u tyd. Dankie.” En met dié swaai sy op die kathakkie van haar een skoen om en marsjeer die gang af, met Kareltjie agterna. Shame, die arme kind. Hy kry swaar onder missies Peters, maar kla nooit. Antie Vy het ’n sagte plekkie vir die klong. So, dis oor die dinee dat sy nou hier is en nie onder haar blokkieskombers nie. Antie Vy re-e-e-e-k haar arm agter die wasbak in. Sy is stewig ingewig tussen dié en die drom. Haar vingerpunte raak-raak so aan die tissue. Wie sal dit dáár loop ingooi het? Antie Vy trek haar asem – en haar maag – in. Eindelik kry sy die tissue raakgevat. Nou net die spieël blinkvryf en die vloer mop, dan is haar werk in die vroue-badkamer klaar. Op die verste punt van die deur maak sy haar trapleertjie staan. Dis ál hoe sy die bopunt van die spieël kan bykom. Toe sy die eerste spuit Mr Min opsit, bars die hoofdeur oop. “Katang!” klap dit teen die muur. Die deur sidder nog van die skok, toe klap hokkie nr. 1 se deur toe. Die toiletdeksel word so hard oopgegooi, antie Vy dog die ding gaan uit sy skarniere vlieg. Toe hoor sy die magtige dreuning. Dit klink soos die Toy Run daar binne. Antie Vy wonder of sy eers die spieël moet los. Haar oog vang die horlosie. Daar is nie meer tyd nie. Dan maar deurdruk. Sy kry die blikkie Mr Min beet en spuit weer die spieël. Dié keer ’n bietjie langer. Vir die wis en die onwis. Of die uitwis. Nou is dit stil. ’n Mens kan net die lap se ge­skwiek hoor soos antie Vy die spieël probeer blink kry. Sy wil net begin wonder wie nou op ’n fluitjie blaas, toe sy besef sy was bloot in die oog van die storm. “Foooieeep,” ontsnap die windjie, kompleet soos die einde van daai TV-program wat haar kinders gekyk het. “Ploep,” tref die kutteltjie die water. Antie Vy kan hoor hy sink diep. Sy skuif die leertjie. “Pssssst,” maak die Mr Min. “Skwiek, skwiek, skwiek,” gaan die poetslap, al vinniger. Dis toe dat die hobo lostrek. Daarop was antie Vy nie voorbereid nie. Dit klink soos ’n simfonie-orkes wat regmaak vir ’n openingsaand. “Bûûûûûûûp,” eggo uit die hokkie. “Bûûûûp.” Antie Vy strek nie nog om heel bo by die spieël by te kom nie. Hier moet sy uit. Skuif die leertjie. “Pssst,” praat die Mr Min net ’n kort storietjie. Antie Vy poets dat sy hop. Die stram skouer protesteer. Net toe sy dink die ergste is verby, weerklink die geweeklaag van ’n diepseevis wat haar kleintjie verloor het op uit hokkie nr. 1. Dis ’n verskriklike geluid. Antie Vy se keel krap. Haar neus jeuk. Haar bors voel ook nie te waffers nie. “Pst,” spuit sy in daai rigting. Laat haar bors eerder van Mr Min toetrek as van die swawel wat die badkamer begin volmaak. Hier moet sy uit. Sy weet nie wie daar binne is nie, maar hulle sal nog haar einde beteken. Van haastigheid laat sy die lap val. Toe sy buk om dit op te tel, loer sy na hokkie nr. 1 toe. Al wat sy kan uitmaak, is twee smaraggroen kathakskoene. Die lug is nou dik. Sy gryp die mop. In die hokkie rev die enjin weer. En toe begin die kar in die modder vassit. Sy hoor ’n woeste gespin daar binne. Never mind die hotel se reputasie, dis doodsake om hier te bly. Antie Vy woerts-warts met die mop waar die meeste oë sal kyk, en toe sy die emmer optel, sak ’n bui kluitjies in hokkie nr. 1 uit. Dis die laaste wat sy hoor voordat sy deur die deur strompel. Buite trek sy eers diep teue vars lug in. So ja, dis beter. Nou kan sy vir die taxi gaan wag. “Antie Vy!” kom Karel vervaard in die gang af. “Ek soek oral na Antie!” “Stadig nou, boetman. Hier is ek. Wat is fout?” “Antie Vy, Antie moet my help. Asseblief!” Die moeg druk antie Vy se lyf inmekaar, maar sy kan sien Kareltjie het groot nood. “Antie Vy, meneer Solomon is laat, en dis amper tyd vir die oorhandiging. Die burgemeester dring daarop aan dat ’n inwoner van Khoi-herkoms op die foto is. Antie is al mens wat nou kan help.” Antie Vy weet darem nie. “Daar is vir Antie plek aan een van die tafels, en ek sal vir Antie ’n lift huis toe reël. Antie se dag­klere sal werk. Asseblief, Antie, ek is in ’n hoek.” ’n Kwartier later sit antie Vy soos een van die genooides. Die saal lyk pragtig, en die kos is uit die boonste rakke. Toe die burgemeester die teken gee, kom haal Kareltjie haar. Sy neem haar voor om stemmig te lyk, veral toe sy die ballerina sien. Petite. Styl wat ’n mens nie kan koop nie. Beeldskoner as meisies die helfte van haar jare. Antie Vy vergaap haar nog aan dame Esmeralda toe Kareltjie haar regdraai vir die foto. Haar oog vang Esmeralda se skoene. Smaraggroen kathakskoene. Haar oë rek. En toe kan sy dit nie help nie. Die lag borrel eintlik uit. Karel frons nog, maar die fotograaf is tevrede. Die volgende dag is die foto op die voorblad van die koerant. Die onderskrif lui: “ ’n Dankbare Vy Kupido glimlag breed oor dame Esmeralda se skenking.” Antie Vy begin weer lag. Ai, as hulle maar geweet het. Wat dink jy van hierdie storie? Enige voorstelle? SMS na 32369