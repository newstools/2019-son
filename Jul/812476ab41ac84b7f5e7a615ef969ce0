’N REISIGER is dié week op die Kaapstadse Internasionale Lughawe in hegtenis geneem nadat doeanebeamptes sowat 3 kg heroïen in sy bagasie gevind het, het die Suid-Afrikaanse Inkomstediens (Sars) Vrydag gesê. Die heroïen-vonds het ’n geskatte straatwaarde van R1 miljoen. Sars se snuffelhonde het die poeieragtige dwelmmiddel in drie pakkies uitgeruik. Dit was binne-in die man se leer-aktetas. “Die verdagte sou op ’n direkte vlug van Kaapstad na ’n Sentraal-Europese land gereis het toe die dwelms gevind is,” het Sars gesê. Die verdagte en die dwelms is aan die polisie oorhandig. – News24