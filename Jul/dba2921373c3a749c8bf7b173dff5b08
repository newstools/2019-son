DIE jong Matene Damons van Schauderville droom daarvan om eendag saam met sy helde vir Tottenham Hotspur sokker te speel. Daai droom kry nou rigting in die vorm van ’n geleentheid vir die 11-jarige Baaienaar om oorsee te gaan speel. Vertrek Matene is lid van een van vier Pro Skills Academy-spanne wat genooi is om in die Dene Cup in Denemarke te gaan speel. Sy ma, Claudia, vertel haar seun, wat by die Primêre Skool Frank Joubert skoolgaan, moet op 18 Julie na Denemarke vertrek. Maar ongelukkig kort Matene nog heelwat back­ing om dié trip te kan meemaak. “Ons benodig R22 000,” sê Claudia aan Son. “En dis net om sy vliegtuigkaartjies en verblyf te dek.” Claudia is ’n enkelouer en vertel dat sy enige iets sal doen om haar seun te help. “Ek self hou van sport. Ek het netbal gespeel en ook gehardloop. So, ek verstaan wat dit vir hom beteken om oorsee te gaan en in die toernooi te gaan speel. “Daarom probeer ek alles­ wat ek kan om hom te help.” Matene sê hy is ’n groot Tottenham-ondersteuner en sy droom is om eendag vir Spurs te speel. “My gunsteling-spelers is Dele Alli en Harry Kane. “As ek kan, sal ek graag eendag soos dié spelers vir Tottenham wil speel.”