’N GROEP ouers het Woensdag en Donderdag voor die Primêre Skool Sonderend in Manenberg betoog. Die rede was gerugte dat die skool gaan toemaak. Ouers was ontsteld oor hulle kroos geen ander heenkome sou hê nie. Laeema Solomons (50) sê dis ’n goeie skool. “Hoekom dan die skool toemaak?” wonder sy. Solomons het gesê sy, ál haar susters en haar kinders het daar opvoeding gekry. Haar kleinkinders gaan ook nou daar skool. Na bewering sou die kinders verskuif word na die Primêre Skool Eden­dale in Manenberg. Ouers likes dit nie. Hulle dink dis onveiliger daar as by Sonderend. Die skool se beheerliggaam het gistermiddag met die Wes-Kaapse onderwysdepartement (WKOD) vergader. Sayida Daniels van die veldtog Hands Off Our Schools in Manenberg het gesê die uitslag van die vergadering was bevredigend. Volgens Daniels het die WKOD nog nie ’n finale besluit oor die skool geneem nie, maar daar was sprake dat dit sou toemaak. Daniels het gesê ás so iets gebeur, gaan dit nie in die nabye toekoms wees nie. “Kinders wat vir gr. R in 2020 geregistreer word, sal hulle skoolloopbaan kan klaarmaak”. Bronagh Hammond, ’n woordvoerder van die WKOD, het gesê: “Daar is geen plan om die Primêre Skool Sonderend te sluit nie. Luidens voorstelle uit die gemeenskap wil hulle ’n nuwe skoolgebou hê.” Hammond het gesê die proses van konsultasie met die skool sowel as die statutêre vereistes is gister verduidelik. “Die skool moet die gemeenskapsaksieplan aan ouers kommunikeer en verduidelik­ dat dié leerders nie sonder ’n skool gelaat gaan word nie.” 