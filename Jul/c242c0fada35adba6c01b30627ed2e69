’N SAKEMAN van die Verenigde Arabiese Emirate (UAE) wil ’n ysberg van Antarktika tot in die Golf van Arabië laat sleep. Wat Abdulla Alshehi met dié taak beoog, is om die UAE van drinkwater daarmee te verskaf. Om te kyk of sy plan sal werk, wil hy eers ’n kleiner ysberg na óf Kaapstad of Perth laat sleep. Dié gaan egter ’n duur spul wees. Alshehi sê die toetslopie behoort so $60-$80 miljoen (sowat R850 miljoen tot R1,1 miljard) te kos. Hy voorsien dat die koste vir die totale projek hom $100-$150 miljoen (sowat R1,4-R2 miljard) uit die sak sal jaag. Die kleiner ysberg kan tot 2 km lank by 500 m breed wees. – businesstech.co.za