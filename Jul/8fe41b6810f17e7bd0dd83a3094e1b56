ALGERIË is ná die Afrikabeker-toernooi die vasteland se kam­pioen-sokkerspan. Na dese soek Egipte, Kame­roen en een of twee ander lande nuwe afrigters. In Suid-Afrika is egter meer vrae as antwoorde. Met die kwalifiseringsreeks vir die Wêreldbeker-toernooi van 2022 in Katar wat voorlê en 2021 se Afrikabeker-toernooi in Kameroen wat wag, is daar nie baie tyd om te besluit oor die pad vorentoe nie. Stryery Suid-Afrika is bekend daarvoor dat hy ná elke groot toernooi aan sy afrigtingspan torring. Dié keer gaan dit waarskynlik dieselfde ou storie wees. Daar is reeds ’n stryery aan die gang daaroor of ’n plaas­like afrigter aangestel moet word in plaas daarvan om Stuart Baxter te behou en of nog ’n buitelander nader getrek moet word. Die oorwinning oor Egipte by die Afrika-skouspel is waarskynlik die een ding wat Baxter se bas gaan red. Die sege het baie Suid-Afrikaners laat glo Bafana Bafana is nou op die regte pad. Baxter self het die laaste ruk baie onseker geklink oor sy toekoms. Dit wil beslis voorkom asof hy genoeg gehad het van Bafana Bafana en die aanhoudende gesukkel. Sy kontrak met die Suid-Afrikaanse span verstryk eers ná die WB-toernooi in 2022. Selfs Benni McCarthy se naam word nou genoem as ’n moontlike kandidaat om die nasionale span se leisels oor te neem. McCarthy was een van die land se suksesvolste sokker-uitvoerprodukte. Hy is die enigste Suid-Afrikaner wat reeds Europa se Champions League-titel ver­ower het. Hy is ook een van die mees geleerde afrigters in die land. Hy het in twee seisoene uitstekend gevaar as hoofafrigter van Cape Town City. Of McCarthy inderdaad nou al gereed is om ’n nasionale span oor te neem, is ’n vraag wat niemand sal kan beantwoord nie. Hy het gesê hy wil eers in Europa afrig en meer ervaring opdoen voordat hy sy droom verwesenlik om die leisels by die na­sionale span oor te neem. Dit sal interessant wees, en dalk is dit nou tyd dat ’n vars briesie oor die nasionale span waai. Kameroen het probeer om nuwe bloed in te bring met die aanstelling van die Nederlandse supersterre Clarence Seedorf en Patrick Kluivert as afrigters. Hulle het egter nie in die toernooi in Egipte veel reggekry nie. Die twee is ná die toernooi die trekpas gegee. Gavin Hunt, met al sy sukses as afrigter in die plaaslike Premierliga, is ook iemand wat ’n ware kans verdien om Bafana Bafana te brei. Dié voormalige Kapenaar het beslis diep spore in Suid-Afrikaanse sokker getrap. Boonop ken hy die houding en karakter van plaas­like spelers baie goed. Skeefgeloop Daar is egter nie veel ander plaaslike afrigters wat genoem word nie, behalwe voormalige Suid-Afrikaanse afrigters soos Shakes Ma­shaba, Pitso Mosimane, Steve­ Komphela en een of twee ander has-beens. Dit sal ’n groot stap in die verkeerde rigting wees as enige een van dié manne weer aangestel word. Alles hang nou af van Safa se tegniese komitee. Dié sal nou moet sit en kyk waar dinge in Egipte skeefgeloop het.