HY IS ’n vegter en niks kry hom onder nie – dís wat ’n mens van Riyaadh Kader (21) kan sê. Kader is verlam nadat ’n bendekoeël hom op 8 Augustus 2011 in Hanover Park in die rug getref het. Kader was toe net 13 jaar oud. Hy kom sedertdien met ’n rolstoel oor die weg. Hy is deur hel. Kader was lank aan ’n asemhalingsapparaat gekoppel omdat sy een long gecollapse het. Sy lang pad tot herstel het begin met rehabilitasie in die Lentegeur-hospitaal. Die voormalige Springbok-rugbyspeler Ashwin Willemse het Kader ook destyds in die hospitaal besoek en hom moed ingepraat. Besoek Kader het ’n jaar van skool misgeloop terwyl hy besig was om te herstel en by sy nuwe lewe aan te pas. Son het hom besoek by die Eros-skool in Bridgetown, waar hy nou in gr. 12 is. Hy kon nie lank praat nie omdat hy klasse moes bywoon. Kader het net vertel dat hy beoog om regte te gaan studeer. Hy sê: “Ek wil by die Universiteit van Wes-Kaapland gaan studeer as alles uitwerk.” Sy ma, Whaseelah, sê haar seun moet eers ’n eksamen skryf om te kwalifiseer vir toelating tot U-Dubs. Whaseelah sê: “Hy is baie sterk en dit gaan goed met hom. “Hy laat nie toe dat iets hom onderkry nie. “Wat met hom gebeur het, het ’n sterker mens van hom gemaak.” 