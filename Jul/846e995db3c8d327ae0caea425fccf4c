COACH Morné Kurtz is heel tevrede dat sy Saldanhabaai-span – wat nog twee wedstryde oor het – nou al sy plek in die Boland Groot Uitdaag se top-12 bespreek het. Sy span is die tweede jaar in ’n ry as wenner van die Groot Uitdaag se Weskus-streek gekroon toe hy Vredenburg met 38-22 geklop het. Dié Weskus-span het ook seker gemaak hy hou vas aan die Funky Lemon-trofee. Hy en die Burg pak mekaar jaarliks tuis en weg vir dié titel. “Dit was ’n baie tight game, wat te wagte is in ’n derby,” het Kurtz gesê. “In die tweede helfte het die manne minder hanteerfoute begaan en die wedstryd beklink. Ons het nog twee groepwedstryde oor, dan moet ons ernstig begin voorberei vir die top-12.” Kurtz meen daar moet nou intensiewer voorberei word sodat hulle dié jaar die Goot Uitdaag-titel kan wen. Saldanha het laas jaar in die halfeindstryde uitgeval. Dié jaar lyk hy na ’n gedugter span. Hy het ook sy klas bewys deur die Easter Tournament (top-8) te wen. Vredenburg is intussen nog nie uit die prentjie wanneer dit by top-12-aspirasies kom nie. Joseph Visagie (coach) se span moet egter sy oorblywende wedstryde wen om die volgende ronde te haal. Visagie het laat val dat sagte oomblikke op die verdediging en verbroude skoppe pale toe van die redes is dat hulle in Saldanha tweede gekom het.