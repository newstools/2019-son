DIE Oostelike Provinsie se o.17-meisiesokkerspan het met die bronsmedalje van die nasionale toernooi in Durban teruggekom. Die spanbestuurder, Phindiwe Tetiwe, sê sy is trots op die meisies. “Dit was baie moeilik, maar die meisies se dissipline was besonder goed. Dit het bygedra tot ons goeie vertoning,” het sy gesê. Die OP het in sy eerste wedstryd behoorlik spiere gebult deur Mpumalanga maklik met 6-1 te klop. Die span het egter met 2-4 teen KwaZulu-Natal vasgeval. Daarna het die OP net-net met 2-3 teen die WP verloor. “Ons doelwagter Zinzi Nxan­yana is in die wedstryd beseer en dit het ons planne in die wiele gery. “Sy is teen die kop geskop, maar is nou weer op die been.” Die OP het met 1-1 gelykop gespeel teen Noordwes en toe met 4-3 van die strafmerk geseëvier in die uitspeelstryd vir derde plek.