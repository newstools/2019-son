DIE OP-rugbyspan wen nog geen titels nie, maar as hy op die huidige trant aanhou, kan baie beter en groter dinge volgende seisoen verwag word. Dit was veral ’n goeie move van OP se breier, Chumani Booi, om Kevin Luiters ’n oproep te gee. Luiters het Saterdag teen die Jaguares in die tweede helfte opgekom en sy tweede verskyning vir OP in die Currie Cup se Eerste Liga gemaak. Hy was duidelik OP se beste speler. Die spel het meer gestruktureerd voorgekom en OP het goeie kanse op die aanval begin skep. Luiters het byna ’n jaar uitgesit, maar maak nou so ’n groot verskil dat dit bewys hy het steeds die klas. En dit kan net ’n goeie ding vir OP wees. Luiters sê hy vat dinge maar stap vir stap. “Ek is bly dat ek weer OP kan verteenwoordig. “En hoewel ons die naweek vasgeval het, was dit steeds wonderlik om weer by die huis te speel,” verduidelik Luiters. Die voormalige Cheetah sê dinge lyk wel goed vir OP in sy volgende wedstryde. “Ons besoek Grens volgende en daar wil ons weer op die wenpad kom.” Booi sê dis besonders om ’n speler van Luiters se ervaring te hê. “Hy het beslis ’n verskil gemaak. Hy het die tempo van die spel verander en sy balverspreiding was net so goed.” Booi sê Luiters gee die span diepte. “Ons kort spelers van sy gehalte. Daar sal voortaan goeie kompetisie wees en dit is presies wat ons in alle posisies wil hê.”