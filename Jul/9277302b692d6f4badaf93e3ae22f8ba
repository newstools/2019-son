DIÉ gemeenskapslede maak hulle eie plek skoon en wag nie vir goed om te gebeur nie. Inwoners van Gelvandale in die Baaise noordelike gebiede het onlangs Goliath-weg ingevaar om weer al die gemors in hulle midde te verwyder. In dié straat is ’n gang waar sommige mense onwettig vullis stort. Reuk Die inwoners maak gebruik van dié gang om werk en skool toe te gaan en om by public transport uit te kom. Francois Leander (25), een van die skoonmakers, sê hulle maak die gang sedert 2015 self skoon. “Die bome groei daar en dis gevaarlik. Dis ook ’n gesondheidsgevaar en die reuk is erg. “Daarom het ek ’n paar ouens gevra om my te help skoonmaak. Ons het nie werk nie, maar ons is goedhartig omdat ons hier bly.” Nazeem Meiring (26) woon ook in Goliathweg. “Die ding is dié – die council maak nie hier skoon nie. “Wanneer hulle die dromme kom leegmaak, los hulle die vullis in die gang net so. “Ons het al lewendige slange en rotte gekry wat in ons huis in kom.” Leander meen die raadslid moet ’n plan in werking stel waar inwoners bymekaar kom om elke gang in die wyk skoon te maak. Andy Jordan, die DA-wyksraadslid, , sê in sy wyk is daar beslis ’n probleem met onwettige vullisstorting. “Dit is al jare so, maar dit raak veral erg as die mense se vullis vir drie weke nie kom haal word nie en dan kan hulle nie vir so lank daarmee op hulle terreine sit nie. “Ek het verlede week deur die areas gegaan. “Die munisipaliteit het toe die naweek trokke gestuur­ om by verskeie plekke in die wyk skoon te maak.” Jordan sê hulle waardeer die skoonmaak-inisiatiewe van die gemeenskap. “Maar ons kan nie die munisipale officials se werk doen nie, anders gaan hulle net agteroor sit en geld kry. “Hulle moet accountable gehou word.”