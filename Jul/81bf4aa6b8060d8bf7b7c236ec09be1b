’N MA se kind bly haar trots! En as die mammie se klong nog wegstap as die eerste wenner van ’n talentprogram soos Maak My Famous (MMF), kan jy jou maar klaarmaak vir ’n tranedal! Jane Ruiters se hart het sommer gebars van trots toe die baasbrein agter die show, Emo Adams, haar seun, Cheswyn, Donderdagaand tydens ’n live show as die wenner kroon. Vir die familie van die Bolandse dorp Worcester is hierdie ook ’n life-changing moment. Die 23-jarige sanger, wat dié jaar sy studies as onderwyser gestaak het, spog nou met ’n jaar lange kontrak van All Star Management, ’n jaar lange bemarkingskontrak van Ian Bredenkamp Media, klere en bykomstighede ter waarde van R50 000 by TFG, ’n motor van Toyota ter waarde van R380 000 en ’n R100 000-kontantprys. Vir die nederige outjie is die kersie op die koek dat hy nou ook Mzansi saam met Emo vol gaan toer. Earl September berig oor ’n trotse ma se reaksie op haar seunskind se prestasie. Jane vertel aan Son haar seun was voor die program al ’n wenner. “Vir Cheswyn was dit nie net ’n sang-kompetisie nie. Dit is sy talent en sy passie wat hy uitleef. “Toe hy op sesjarige ouderdom eendag in die Sondag­skool voor gaan staan en sing, het ek half al geweet sang is my kind se loopbaan.” Die ma kon haar trane nie keer toe die aankon­diging gemaak is nie. “Dis my baby en ek is so trots dat sy droom waar geword het.” Sy vertel dat sy hom altyd aangemoedig het om nooit sy talent onder ’n maat­emmer weg te steek nie. Ousus Viloshnee Anthony praat ook met trots van haar boetie. “Cheswyn het dié ongelooflike groot liefde vir musiek en ek is bly hy kan sy liefde daarvoor uitleef. “Hierdie is maar net die begin van sy sangloopbaan.” Die man of the moment is dankbaar vir die gawe wat sy Skepper hom gegee het. Cheswyn sê: “Ek moet ook almal bedank wat my ondersteun en bemoedig.” Hy het ook ’n spesiale boodskap vir sy mammie. “Dankie vir ál die liefde en dat Mammie altyd voor sit en die hardste skree.” Cheswyn bieg hy’t nie gedink hy sal so ver vorder nie. “Die show het beslis gehelp om my confidence te bou. Ek gaan steeds my studies voltooi.” En wat beteken hierdie prestasie vir hom? “Ek kan vir my ma voorsien, maar ook dat ek nou moet harder werk.”