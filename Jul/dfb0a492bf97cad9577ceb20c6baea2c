HOPE aksie en opwinding word Sondag verwag wanneer Safa Cape Town se gewilde Coca-Cola Cup weer afskop. Altesaam 256 spanne pak mekaar in dié prestigeryke beker­reeks in die Rocklands-sportkompleks in Mitchells Plain. Die fokus sal op die verdedigende kampioen, Bayview FC, wees. Bayview se president, Mark Rodrigues, se span sal die verdediging van sy titel teen die besoekende Wesfleur FC van Atlantis begin. Bayview het laas jaar die Coke Cup gewen deur sy Mitchells Plainse buurman Juventus in die eindstryd met 1-0 te klop. Intussen sal sportvelde soos die Greens in Manenberg, Turfhall Park, Symphony Park, Heideveld, Johnson Road, Grassy Park en Bonteheuwel ook van die venues wees waar dié aanloklike bekerreeks hervat sal word. Die kompetisie se volgende ronde en datums is ook reeds bekend gemaak. Eindstryd Ronde van 128 spanne – 21 Julie; ronde van 64 spanne – 4 Augustus; ronde van 32 – 18 Augustus; ronde van 16 – 1 September; kwarteindronde – 15 September; halfeindstryde – 29 September; en eindstryd – 12 Oktober.