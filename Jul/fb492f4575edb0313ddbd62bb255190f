SKIELIK is alles weer hunky-dory met Bafana Bafana – of is dit? Saterdag het Suid-Afrika die sewemalige kampioen, Egipte, uit die Afrikanasiesbeker geboender. Hierdie heldedade het gewys wat ’n span kan vermag as hulle met geesdrif, optimisme en die regte houding speel. Dit was só tipies van Stuart Baxter, afrigter van Bafana Bafana, en die na­sionale span om met die rug teen die muur te wys waartoe hulle eintlik in staat is. Die groot vraag is egter nou of Baxter en sy manne in Woensdag se kwarteindstryd teen Nigerië vir ’n soortgelyke vertoning kan sorg. En hopelik vir nog twee wedstryde – sou hulle onderskeidelik tot die semi’s en die final deurdring. Dié sterbelaaide Super Eagles, met spelers wat oral in Europa speel, het ná ’n stadige begin spiere bult. Sodoende het hulle Kameroen in ’n wedstryd van die laaste 16 spanne met 3-2 uitoorlê. Daar word spottenderwys gesê Bafana Bafana het reeds sy een goeie wedstryd in die toernooi gespeel en dat die ouens ná dese nie meer stoom oorhet om weer ’n skitterende ver­toning te lewer nie. Die feit van die saak is dat Nigerië, wat ook soort van deur ’n bou-fase gaan, presies weet wat dit verg om in groot toernooie sukses te behaal. Suid-Afrika sal dus sy storie moet ken as hy sy aartsvyand wil oorheers. Terselfdertyd moet ’n mens noem Bafana Bafana het in die verlede ook al die Super Eagles se vlerke geknip. Die enigste vraag wat Baxter sy spelers moet vra, is of hulle opgewasse is om nog ’n vyfster-vertoning te lewer. Wees verseker: Daar sal met valkoë dopgehou word wanneer Baxter sy span vir Nigerië aankondig. Dit is van kardinale belang dat die coach dieselfde span weer in die veld stoot. Baxter weet ook alte goed sy pos is in die gedrang. Dit wil lyk of hy net die golf uitry. Net sukses in die Afrika-skouspel in Egipte sal die Brit se bas kan red. Maar dalk is hierdie verwagtinge vir eers ook net buite hulle bereik.