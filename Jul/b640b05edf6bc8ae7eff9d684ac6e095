NÁ NET een wedstryd in vanjaar se Curriebeker-reeks sit die Westelike Provinsie reeds met ’n beseringskrisis. Twee van die Streeptruie se jong sterre, Juarno “Trokkie” Augustus (agsteman) en Seabelo Senatla (vleuel), kon nie Saterdag se wedstryd teen die Blou Bulle op Nuweland voltooi nie. Die Kapenaars was met 20-5 hulle besoekers uit Pretoria se tier. Augustus moes die veld verlaat met wat aanvanklik gelyk het soos ’n skouerbesering. Senatla het sy linkerenkel met ’n yspak laat verbind toe hy die veld verlaat het. Coach John Dobson het self erken Senatla moes eintlik nie teen die Bulle gespeel het nie, want hy het die Vrydag by die kapteinsoefening nog met ’n kierie rondgeloop. “Ek maak nie ’n grap nie. Hy het met ’n walking stick opgedaag. “Ek weet nie of hy een of ander moetie gebruik het nie, want hy was reg toe die game begin. Dit was ’n stok met ’n baie snaakse shape,” grap Dobson. Dobson is egter meer bekommerd oor Trokkie se besering, wat volgens hom in dié stadium soos ’n probleem met sy linkerboarm of elmboog lyk. “Ek weet nog nie wat die aard is nie, maar dit lyk ernstig en dit maak my baie senuweeagtig,” onthul Dobson. Verskeie spelers – veral nuwes in Curriebeker-rugby – het volgens Dobson hand opgesteek. Die vleuel Edwill van der Merwe is een van die spelers wat deur Dobson geloof is vir sy eerste game.