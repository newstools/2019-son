DIE Wes-Kaapse minister van landbou het die afgelope week twee landbou-projekte besoek wat deur sy departement ondersteun word. Dr. Ivan Meyer het by Chamomile Farming Enterprises in Schaapkraal, Philippi  en Vroue vir Vrede Kostuin gaan in Mfuleni gaan inloer. Meyer sê een van sy sleutelprioriteite is om die Wes-Kaapse regering se ondersteuning vir kleinskaalse en opkomende boere te versterk. Hy sê Chamomile Farming Enterprises, wat groente en eiers produseer, is 'n voorbeeld van hoe ondersteuning van die Wes-Kaapse departement van landbou 'n besigheid in staat kan stel om te floreer. "Ons raadgewers wie se werk dit is om te fasiliteer, koördineer en om ondersteuning te bied aan swart klein- en kommersiële boere het 'n uitstekende werk gedoen om hierdie landbou-besigheid te ondersteun," sê Meyer. Volgens Meyer bring kostuine soos Vroue vir Vrede KosTuin hoop aan die jong mense. Die meeste van hul produkte gaan direk na die plaaslike voedingsprogram wat 250 kinders en gemeenskapslede per dag voed. "Kostuine speel 'n belangrike rol om voedsekerheid in plaaslike gemeenskappe aan te spreek," aldus Meyer.