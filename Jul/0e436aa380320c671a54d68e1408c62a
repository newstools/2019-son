DIE polisie het 'n man van Hillview, wat reeds op borgtog uit is vir die besit van 'n onwettige vuurwapen, op dieselfde klag gearresteer. Muizenberg-polisie het Woensdag inligting ontvang dat vermeende bendelede vuurwapens in Lebombo-straat, Hillview dra. Teen 22:15 het polisielede twee verdagte mans in dié straat gesien. Hulle het weggehardloop toe hulle die polisie sien. Die polisie het hulle agterna gesit en die een by 'n huis in Lebombo-straat gevolg waar hy in besit van twee vuurwapens gevind is. Albei (een 'n Taurus en die ander 'n Walter P38) was 9mm semi-outomatiese vuurwapens. Die Taurus was met vyf rondes ammunisie gelaai en die Walter P38 met agt. Die 23-jarige man is voorheen op 12 Junie gearresteer. Lt. Genl. Khombinkosi Jula, Wes-Kaapse polisiekommissaris, het sy lede geloof. "Die verwydering van vuurwapens en die stryd teen bendegeweld bly 'n hoë prioriteit van die polisie," sê Jula. Hy sê dié arrestasie wys weereens hoe belangrik die vennootskap tussen die polisie en die gemeenskap is.