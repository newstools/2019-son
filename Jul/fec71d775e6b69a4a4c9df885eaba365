DIE ganse Mzansi is in rou oor sy wit Zulu se afsterwe. Die legendariese Johnny Clegg is Dinsdag in die ouderdom van 66 in sy familiehuis in Johannesburg oor­lede nadat pankreaskanker in 2016 by hom gediagnoseer is. Clegg is op 7 Junie 1953 in Bacup in Lancashire, Engeland, as Jonathan Paul Clegg gebore. Sy ouers het geskei toe hy nog baie jonk was en hy het toe saam met sy ma na die eertydse Rhodesië (nou Zimbabwe) verhuis. Hy het op sewejarige ouderdom saam met sy ma na Suid-Afrika getrek toe sy met ’n Suid-Afrikaner getrou het. Blootgestel Sy ma (’n kabaret- en jazz-sangeres) en sy stiefpa (’n misdaadverslaggewer) het hom van ’n jong ouderdom af saam townships toe geneem. Dit het hom blootgestel aan ’n breër kulturele verwysingsraamwerk as dié van sy portuurgroep. Terwyl Johnny ’n antropologie-dosent by Wits was, het hy gewerk aan hoe om Engelse lirieke en Westerse melodieë saam met die musiekstrukture van Zulu te voeg. Die Suid-Afrikaanse producer Hilton Rosenthal het sy talent vinnig raakgesien en het hom met Sipho Mchunu opgelink. Hulle het toe musiek gemaak vir Rosenthal se onafhanklike musiek label. Dié soort musiek het destyds nie juis die geld laat inrol nie oor dit in Suid-Afrika verbied is. Die twee was bekend as Juluka, wat “sweet” in Zulu beteken. Hulle het van dorp tot dorp gegaan en hulle musiek uitgevoer in kerk­sale, universiteite, hostels en selfs in mense se voorhuise. Oor drie dekades het Johnny meer as vyf miljoen albums verkoop en sy musiek wêreldwyd gevat. Sy hits soos “Impi”, “The Crossing”, “Woza Friday” en “Asimbonanga”, wat hy vir Nelson Mandela geskryf het, is vandag nog op almal se lippe. Hy het gehore se harte gewen met opgewekte live shows. Hy het talle nasionale en internasionale toekennings gewen vir sy uitgesproke view teen apartheid en sy perspektiewe op trekarbeid in SA. Johnny het diep spore nie net in Suid-Afrika en Afrika getrap nie, maar ook wêreldwyd. Hy het hand en tand teen die apartheidsregering baklei. Dankie vir jou musiek, bewusmaking en ryk kultuur. Hamba kahle, Johnny.