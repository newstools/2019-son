DIE Westelike Provinsie sal graag Saterdag teen die Sharks op Kings Park in Durban in ’n Curriebeker-wedstryd wraak wil neem. Die Durbaniete het die Stormers ’n paar weke ge­lede uit die Superrugby-veldtog uitgeboender. Die Bok-senter Lukhanyo Am se drie in die doodsnikke het die Kapenaars se veldtog op ’n hartverskeurende wyse tot ’n einde gebring. Die Sharks is laas week met 13-37 voor hulle tuisskare in nat weer in ’n Curriebeker-stryd deur Griekwas verneder. Die Sharks het nie dieselfde spelers in hulle agterlyn as die span wat op Nuweland gespeel het nie. Sean Everitt (afrigter) se span kan egter staatmaak op die ervare JP Pietersen en Curwin Bosch. Bosch het die X-faktor. Hy behoort baie meer van ’n bedreiging in te hou as Robert du Preez, wat die nr. 10-trui op Nuweland gedra het.