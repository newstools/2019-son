GRANT Margeman se lojaliteit teenoor Ajax Cape Town kan nou wraggies nie bevraagteken word nie. Dis omdat daar sprake was dat die boorling van Bonteheuwel na die Premier-sokkerliga (PSL)-kampioen, Mamelodi Sundowns, gaan skuif. Dié gedugte 21-jarige midfielder sê egter hy is steeds toegewyd tot die Urban Warriors. Ajax sal die seisoen weer in die Nasionale Eerste Liga moet meeding. Die klub wou Bloemfontein Celtic se franchise koop sodat hy aan die PSL kon deelneem, maar dié transaksie het deur die mat geval. Margeman, wat ook PSL-ervaring het, sê hy het geen beheer oor sake in die klub se kantore nie. Hy sê: “Kyk, dis vleiend dat ’n gedugte en ster-belaaide span soos Sundowns in my dienste belang stel, maar ek is nog gekontrakteer tot Ajax, en dís die realiteit. Beheer “Ek is steeds baie toegewyd tot die klub en sal my beste vir hom lewer. Ajax is goed vir my. Ek het verantwoordelikhede teenoor die klub. “My bestuurder beheer my sake en doen wat in my belang is. “Ek moet net seker maak ek bly beseringvry en lewer my beste spel.”