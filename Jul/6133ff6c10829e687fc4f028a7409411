REFILOE Jane, kaptein van Banyana­ Banyana, en haar spanmaats het ’n nuwe rekord opgestel vir die grootste oorwinning in ’n Cosafa Cup-wedstryd vir vroue. Suid-Afrika het die Comore met 17-0 in Port Elizabeth se Wolfson-stadion geklop. Banyana Banyana het teen rustyd klaar met 6-0 voorgeloop en daar is verwag dat hulle dan die voet van die versneller sou haal. Jane en haar spanmaats het egter ander planne gehad en sommer ordentlik met die dames van die Comore gemors. Jane self het vier van Banyana Banyana se goals aangeteken en is as die speler van die wedstryd aangewys. Desiree Ellis se span was vuurwarm op die aanval, hoewel die coach self nie juis op en af gespring het van vreugde oor haar span so baie doele inryg nie. Ellis weet gister se teenstand was maar lig in die broek. Die fokus vir dié toernooi is mos om Banyana Banyana se diepte uit te bou met die oog op ’n kwalifiseringsveldtog vir volgende jaar se Olimpiese Spele in Tokio, Japan.