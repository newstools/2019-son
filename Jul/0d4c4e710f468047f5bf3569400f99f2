KEVIN Feige, die president van Marvel Studios, het bevestig dat daar 'n vyfde Avengers movie gemaak gaan word. Die aankondiging kom ná Avengers: Endgame die afgelope week die rekord gebreek het vir die fliek wat die meeste geld gemaak het. Endgame het James Cameron se Avatar verbygesteek. Zoe Saldana speel groot rolle in albei dié flieks. Feige het by die San Diego Comic-Con gesê nuwe karakters gaan in die nuwe Avengers-fliek bekendgestel word. "Die nuwe span gaan baie verskil van wat ons reeds gesien het. Dis waaroor Endgame gegaan het. Die span gaan baie anders wees, met mense wat jy reeds ontmoet het en ander wat jy nog nie gesien het nie," verduidelik Feige. Alan Horn, die medevoorsitter en hoof kreatiewe beampte van Disney Studios, aan wie Marvel behoort, sê die rekord getuig van die mag wat movies het om mense bymekaar te bring. "Baie geluk aan die spanne van Marvel Studios en Walt Disney Studios en dankie aan die fans regoor die wêreld wat Avengers: Endgame tot sulke geskiedkundige hoogtes gehelp het," het Horn gesê. Dit is nog onbekend wanneer 'n nuwe Avengers movie op die silwerskerm gaan verskyn. - LADbible 