BEAUFORT-WES. – ’n Stampvol Ark. Die Verenigende Gereformeerde Kerk, ook bekend as Die Ark, was Saterdag uit sy nate vir die laaste groet en begrafnis van die vermoorde Anthea­ Thopps (30). Thopps is laas naweek vermoor. Daar word ook vermoed dat sy verkrag is. Begrafnisgangers was geklee in T-shirts met Anthea se gesig op. Gaber Thopps, ’n neef van Anthea, sê: “Die kerk was een groot tranedal. “Mense was hartseer, maar daar was ook woede oor die wyse waarop sy uit die lewe weggeruk is.” Familielede moes Anthea se mammie, Miriam, ondersteun op die begrafnis. Sy is die een wat haar dogter se lyk in Renierstraat gekry het. Nie eens die stormsterk wind wat Saterdag gewaai het, kon begrafnisgangers keer om Thopps na haar laaste rusplek te neem nie. Vrydag is daar ook ’n optog oor haar dood en teen geweld en drugs gehou. Die gemeenskap het griefskrifte aan die polisie en die departement van justisie oorhandig. Daarin het hulle geëis dat die polisie meer sigbaar moet wees en dat die polisiekantore in Nieuveld Park en KwaMandlenkosi 24/7 oop moet wees. Intussen ondersoek die polisie die moontlikheid dat Anthea haar moordenaar dalk geken het. Geen tekens van gedwonge toegang tot die huis kon gekry word nie. Die cops soek steeds na die slagoffer se selfoon en tablet. Volgens kapt. Malcolm Pojie, polisiewoordvoerder, bekyk die polisie steeds die forensiese bewyse in hulle ondersoek.