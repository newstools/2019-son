‘N VROU moes oor die naweek geboorte voor die hekke van 'n Gautengse kliniek skenk nadat sy deur verpleegsters weggewys is. Amptenare van Gauteng se gesondheidsdepartement ondersoek nou die voorval wat buite die Stanza Bopape-kliniek plaasgevind het. Volgens die pasiënt is sy nie geondersoek nie en gesê om na die Mamelodi-hospitaal te gaan. Sy het eers buite die kliniek besef sy gaan dit nie maak nie. Sy het by die hekke geboorte geskenk terwyl sy probeer het om terug te stap. Volgens African News Agency het die kliniek se verpleegsters gesê hulle kan haar nie help nie omdat sy al in haar 50's is. Sy het glo om hulp geskree toe sy begin kraam, maar die verpleegsters het haar nie gehelp nie. Mothomone Pitsi, hoofdirekteur van die Tshwane-gesondheidsdistrik, het die voorval betreur. Pitsi sê dit is onaanvaarbaar dat die pasiënt nie geondersoek is nie en in haar toestand weggewys is. "Pasiënte word nie net weggewys nie. Selfs in omstandighede waar die pasiënte as hoë risiko geïdentifiseer is." Pitsi het  die vrou, haar familie en die publiek verskoning gevra. Hy sê die span wat die saak ondersoek gaan moontlik binne 'n maand terugvoering gee met voorstelle. - Daily Sun