SUID-AFRIKA het ’n gulde geleentheid om Saterdag back-to-back-oorwinnings oor Nieu-Seeland in hulle eie agterplaas te behaal. Die laaste keer toe die Springbokke daarin geslaag het om die All Blacks in twee agtereenvolgende jare te klop, was toe Peter de Villiers die Bok-breier was. In 2008 het die Bokke die aartsvyand met 30-28 in Dunedin ore aangesit en in 2009 was John Smit (kaptein) se span met 32-29 die oorwinnaar in Hamilton. Ná dié sege is die Bokke ook as die Drienasies-kampioen gekroon. Rassie Erasmus, Bok-afrigter, se sogenaamde B-span het Saterdag op Ellispark in Johannesburg in die eerste toets in die Rugby Championship ’n oortuigende sege van 35-17 oor die Wallabies behaal. Die All Blacks het daarenteen sonder party van hulle Cru­sader-spelers gesukkel om die Poemas in Buenos Aires met 20-16 te klop. Skoknederlaag Erasmus het al Donderdag 14 spelers en sommige lede van sy bestuurspan Nieu-Seeland toe gestuur. Steve Hansen, die All Black-mentor, sal baie goed laas jaar se skoknederlaag van 34-36 teen die Bokke in Wellington onthou. Ná sy span se naelskraapse oorwinning oor die Argentyne het Hansen almal herinner hy het ag fikse Crusaders by die huis gelos. Hulle sal dus vars wees wanneer hulle die Bokke in die Westpac-stadion aandurf. Volgens Hansen het sy span die Suid-Amerikaners sonder spelers met die ervaring van sowat 400 toetse aangedurf. Ervare spelers soos die kaptein, Kieran Read, Sam Whitelock, Owen Franks, Joe Moody en Codie Taylor gaan na verwagting teen die Bokke ingespan word. Jack Goodhue sal waarskynlik op binnesenter begin. Beauden Barrett behoort die nr. 10-trui te dra en Richie Mo’unga sal van die bank aangewend word.