DIE wêreld se twee voorste mans-verspringers gaan môre in die Diamond League-byeenkoms in Londen in aksie wees. Dié byeenkoms is die 10de in die reeks van 14. Luvo Manyonga van Suid-Afrika gaan teen Juan Miguel Echevarría van Kuba te staan kom. Manyonga is die wenner van die goue medalje op die wêreldbyeenkoms in Londen in 2017. Echevarría het die wêreld geskok toe hy in Junie laas jaar op ’n Diamond League-byeenkoms met ’n sprong van 8,83 m vorendag gekom het. Dit was die verste sprong in 23 jaar. Manyonga (28) het laas jaar talle byeenkoms-rekords in Brittanje laat spat. Afrika-kampioen Die huidige Statebondspele- en wêreldkampioen van die Paarl het op die Müller Anniversary Games­ goud met ’n sprong van 8,58 m gewen. Hy het ook 8,53 m op die Grand Prix-byeenkoms in Birmingham gespring. Manyonga se landgenoot Ruswahl Samaai het die silwermedalje op die wêreldbyeenkoms in 2017 in Londen gewen. Samaai, die huidige Afrika-kampioen, gaan ook môre in Londen in aksie wees. Benewens Echevarría gaan die twee Suid-Afrikaners ook in ’n hewige stryd teen die Europese kampioen, Miltiádis Tentóglou van Griekeland, gewikkel wees. Zarck Visser, nog ’n Suid-Afrikaner wat ’n medalje op die Statebondspele gewen het, is ook in aksie. Die SA rekordhouer oor 100 m, Akani Simbine, gaan môre boonop sake uitspook teen van die wêreld se beste naellopers.