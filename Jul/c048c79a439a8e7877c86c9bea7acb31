DIE man wat daarvan beskuldig word dat hy 'n hawelose man in Mei vanjaar gesteek het, het besluit om nie aansoek om borgtog te doen nie. Manusi Mothupi het Maandag in die Pretoria-landdroshof verskyn op 'n klag van poging tot moord. Die saak is tot 30 Julie uitgestel vir verdere ondersoek. Hy is oorspronklik gearresteer in verband met die poging tot moord van 'n ander hawelose man in Februarie vanjaar in Muckleneuk. Dit het na vore gekom dat die Nasionale Vervolgingsgesag (NVG) geweier het om die saak te vervolg weens 'n gebrek aan bewyse. Mothupi se broer, Oupa Mothupi, wat in die hof was, sê sy broer is 'n goeie man. "Ek ken hom as 'n normale man," het Oupa gesê. Die polisie en die NVG het daarop aangedring dat Mothupi nie aan die moorde van vyf hawelose mans in die Muckleneuk-gebied in Junie verbind word nie. - News24