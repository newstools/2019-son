DIT lyk asof die leier van die Inkatha Freedom Party (IFP), Mangosuthu Buthelezi, nog nie gaan uittree nie. Sondag is berig Buthelezi gaan die leier van dié party in die parlement bly. Die sekretaris-generaal van die IFP, Velenkosini Hlabisa, het gesê wie ook al die patry se president word, sal nou saam met Buthelezi werk. Daar word wyd bespiegel dat Hlabisa self Buthelezi as president gaan opvolg. Buthelezi het vroeër vanjaar aangedui hy gaan as leier van die party uittree. Hy het gesê hy moes nooit die gesig van die party gewees het in die verkiesingsveldtog nie, maar is deur die party se stukture verplig om dit te doen. Hy wou ook seker maak sy nalatenskap word nie vernietig nie. – News24