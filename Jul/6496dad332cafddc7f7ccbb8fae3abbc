DIE departement van korrektiewe dienste gaan 'n gevangene toelaat om hofstukke te teken sodat hy kan voortgaan met litigasie teen hulle. Amptenare het vroeër vir Mbalenhle Nkosi, 'n inmate in 'n Johannesburgse tronk, verhoed om die dokumente te teken wat hy dié week by die Noord-Gautengse hooggeregshof moet indien. Nkosi, wat homself verteenwoordig, sleep die tronk hof toe omdat hulle hom toegang geweier het om sy laptop vir afstandsonderrig te gebruik. Hy beskuldig die departement dat hulle hom ontneem van sy reg op onderwys deur sy studietye te beperk tot wanneer die rekenaarkamer oop is. "Die tronk probeer om my basiese reg op onderwys onregverdig, irrasioneel, onregmatig en ongrondwetlik te beperk deur my studie-ure te dikteer," sê Nkosi in hofstukke. Nkosi sê dit is ondanks die feit dat hy vir lang periodes in 'n enkelsel toegesluit word sonder enigiets konstruktief om te doen. "Dit weerhou my van rehabilitasie om 'n produktiewe individu te word wanneer ek weer in die samelewing geïntegreer word,” sê hy. Die saak is veronderstel om op 18 Junie te begin maar is uitgestel om Nkosi tyd te gee om die gevangenis se hofstukke te bestudeer en 'n beantwoordende verklaring in te dien. - GroundUp 