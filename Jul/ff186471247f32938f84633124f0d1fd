’N HEWIGE kouefront word weer vandag verwag in die Wes-Kaap, waarsku die Stad Kaapstad. Gistermiddag het mense reeds begin bibber toe ’n geniep­sige windjie yskoud gewaai het. Kapenaars kan baie koue, nat en winderige toestande verwag, het Charlotte Powell in ’n verklaring gesê. Sy is ’n woordvoerder van die Stad Kaapstad se afdeling vir ramp­bestuur. Dit is die derde kouefront wat die Wes-Kaap in minder as twee weke tref. Hoewel Kapenaars die laaste paar jaar gewoond geraak het aan droër wintermaande, kry hulle nou weer ’n smakie van ’n nat Kaapse winter. Kapenaars word aangeraai om weens die gure weersomstandighede binne te bly. Die weervoorspeller sê stormsterk noord- tot noordwestewind van tussen 65 en 80 km/h word tussen Tafelbaai en Kaap Agulhas verwag. Die voorspelling is dat die wind gisternag (Maandag) sou opsteek en sal voortduur tot môre, wanneer dit sal begin bedaar. “Swaar reën word verwag. Dit sal lei tot vloede,” waarsku Powell. Powell raai inwoners aan om hulle voor te berei op die moontlikheid van oorstromings. Mense in die Kaap het laas week ook verskriklike koue getrotseer. Talle se blyplek was weens die swaar reën onder water. Die stand van die Wes-Kaap se damme lyk baie beter as wat dit dieselfde tyd verlede jaar gelyk het. Teen gistermiddag was die Theewaterskloofdam 62,1% vol, Wemmershoekdam op 71% en Voëlvleidam op 74,1%. Die Bergrivier was 100,5% vol, met Steenbras-Bo op 101,4% en Steenbras-Onder op 70,0%. Die Stad herinner mense weer daaraan om die openbare kontaksentrum te bel as daar ’n noodgeval is. Mense kan van ’n landlyn af 107 bel of 021 480 7700 van ’n selfoon.