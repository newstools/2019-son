“NIEMAND sal op die sypaadjie bly uit vrye keuse nie.” “Mense moet beurte maak om te slaap sodat daar altyd ’n groep is wat kan uitkyk vir gevare. Jou kinders is alewig bang en die hokke is koud en nat as dit reën.” Só vertel inwoners van die Long Street-plakkerskamp in Scottsdene. Die inwoners, sowat 16 gesinne, woon op die sypaadjie van Melody-straat. Hulle het sowat ’n jaar gelede op die sypaadjie beland nadat hulle uitgesit is uit die Sunset Village Flats. Nou word inwoners se vrede bedreig oor hulle weier om hulle huise vir R3 000 prys te gee. Hulle meen die Oostenberg Community Forum Committee wat hulle in die eerste plek onwettig in die flats gelaat het, sit agter die terrorisering. Susan September verduidelik: “Ons was backyard dwellers wat in Scottsdene gebly het op ander mense se eiendomme. Peter Syster en ander van die Oostenberg Community Forum het ons opgesweep en vir ons sleutels gegee om in die huise te trek. “Toe ons ná ’n week uitgegooi word, het ons op die sypaadjie kom bly. Ons kon nie teruggaan na waar ons was nie.” Die Forum het sedertien glo sy rug op die inwoners gedraai. “Nou kom hulle met ’n offer van ’n R3 000 om ons huise af te breek. Die geld is aanloklik, maar waarheen gaan ons dan?” Van die mense wat die aanbod van die hand gewys het, se huise is Dinsdag hardhandig afgebreek. Dieselfde aand is ander se skuilings ook oopgeskeur en geplunder. Die inwoners sê die forum se mense sit hieragter. Sarah Rodes (43), ’n ma van vyf, van wie twee minderjarig en een gestremd is, het gister uit die werk gebly. Sy het gevrees haar plek word in haar afwesigheid afgebreek. “Ons word gejudge oor ons in die eerste plek hier ingetrek het. Ek sal enige iets doen om my eie huis te kry.” Rodes vertel in trane hoe haglik die toestande op die sypaadjie is: “Dit gaan nie maklik nie. Ons het ’n familie op die straat bekom.” Skuif Syster erken hy was lid van die forum wat die mense in die flatse gekry het. Hy sê nadat hy besef het dit loop op niks uit, het hy mense aangeraai om terug te keer na waar hulle gebly het. “Ons het verskeie gesprekke met die plaaslike raadslid, Grant Twigg, en die Stad Kaapstad gehad. Daar is besluit om die inwoners ’n som geld te gee om hulle te help om hulle goed te skuif. Daarvan weet ek, maar nie dat hulle huise sonder hulle toestemming afgebreek is nie.” Hy sê die forum se leiers het hulle fout agtergekom. “Die mense wat nog daar is, is mislei. Hulle moet teruggaan na waar hulle vandaan kom en wag vir huise soos ander op die waglys.”