‘DIE Here berei jou voor vir die onverwagte storm ...” Só praat pastoor Romano Lee Arendse van Caledon. Arendse moes onlangs sy ongebore baba aan die dood afstaan. “Wanneer jy deur moeilike tye gaan, maak seker dat jy geanker is in die Woord van God. Dit bring vertroosting en gee jou vrede in jou hart. “ ’n Maand gelede het my vrou ’n miskraam gehad. Dit het so vinnig gebeur, maar deur dit alles het die Here ons gedra. Dit was net sy groot genade,” vertel Arendse. Hy gaan verder: “My ouma het altyd gesê jy sal die waarheid ken en dit sal jou vry maak in die tyd van soveel hartseer en pyn. “Die storms kan maar kom en die winde kan maar waai, maar een ding weet ek vir seker: God is ’n toevlug in tye van benoudheid. “Dis die begeerte van my hart om ’n musiekskool vir die jeug in Caledon te begin.” Sy Tehillah Kingdom-kerk in Caledon reik gereeld uit in die gemeenskap met die blye boodskap van hoop. “Ons doen ’n beroep op die Overberg se jeug om betrokke te raak by positiewe dinge in die gemeenskap. Jesus red nog verlore siele.” Arendse is ook besig met sy boek, The Unexpected Storm, waarin hy gelowiges bemoedig om in onsekere tye die woord van die Here te gebruik as wapen en só staande te bly. Die Tehillah Kingdom-kerk bied op 28 Julie in die Primêre Skool Swartberg in Caledon ’n gospelkonsert en live DVD recording aan. Die gaskunstenaars is Melanie du Bois, past. Adrian Dampies, past. Shaun Titus, Unlimited Gifts, El-Shaddai en baie ander. Die konsert begin 16:00 en kaartjies kos R50. Kontak 060 340 2573 vir meer inligting.