DIE minister van polisie, Bheki Cele, kap zip ná ’n vergadering met top cops oor die bendegeweld in die Wes-Kaap. Dis nadat Cele Maandag al met lede van Mitchells Plain se polisie cluster (MPPC) vergader het. Dis oor hulle ontevredenheid met die hantering van bendegeweld in die gebied, veral nadat een van hulle, sers. Donovan Prins, onlangs in Lavender Hill doodgeskiet is. Geen verdagte is nog vir die moord op Prins in hegtenis geneem nie. Cele het die volgende dag weer met die nasionale polisiekommissaris, genl. Khehla Sitole, en ander top cops vergader. Dis oor ’n strategie om die bendegeweld te beveg. Die voorsitter van die gemeenskapspolisiëringsforum (GPF) van Steenberg, Gavin Wallburg, sê die cops het nog nie vir hulle gesê wat hulle beoog om te doen nie. Wallburg sê: “Daar word nog gereeld geskiet, maar gelukkig is niemand getref nie. “Saterdag (môre) word twee belangrike vergaderings met die provinsiale polisie-raad gehou. “Ons kan nou niks beplan of doen totdat die polisie ons terugvoer gee nie.” Lede van die MPPC se GPF het Sondag voor die provinsiale polisiekantore in Kaapstad betoog. Hulle sê dis oor Cele hulle griewe ignoreer. Die inwoners eis dat meer polisielede ontplooi word om die bendegeweld te beveg. Hulle wil ook hê dat die army die polisie met dié taak moet help. Die voorsitter van die MPPC se GPF, Lucinda Evans, eis dat Cele die Wes-Kaap se polisiebestuur onder administrasie moet plaas. Sy eis ook dat hy ’n interne bestuurskomitee aanstel terwyl hy die polisiediens in veral die Wes-Kaap orden.