HAAI, Sonlanders! Vandag plaas ons deel 2 van ’n kortverhaal deur SALMON SMITH. Dit is ’n boodskap aan die jeug en is geïnspireer deur Jeugmaand. Dit gaan oor Brendon, ’n jong seun wat die skool los ná sy pa se afsterwe. Hy raak betrokke by dwelms en gangsterism. Hy maak sy arme ma se lewe hel. Lynette, sy suster, is woedend oor al die dinge. Natuurlik kan so ’n gevaar­like lewenswyse op niks goeds uitloop nie. LYNETTE stop vierkant in haar spore toe sy die kar met skreeuende bande voor hulle huis sien optrek. Drie jongens, elk met ’n vuurwapen in die hand, spring uit die kar. Hulle stormloop haar broer, Brendon, wat so pas by hulle hekkie uitgehardloop het. Van skok rek Lynette se oë soos pierings. Asof in slow motion, sien sy die hele toneel voor haar afspeel … Die jongens wat die vuurwapens op haar broer rig en toe die snellers trek. Haar broer se liggaam wat ruk, soos die koeëls deur hom vlieg. Sy sien ook hoe hy grond toe val en die jongens in die kar terugspring en wegjaag. Toe weergalm haar gille deur die woonbuurt. Deur die waas van skok sien sy haar ma al skreeuend by die hekkie uitstorm. Sy sien hoe haar ma in die pad langs haar broer se lewe­lose liggaam kniel. Vasgenael staan sy en kyk hoe haar ma Brendon se bebloede bolyf oplig en teen haar boesem vasdruk. “Boeta, my kind!” weergalm haar ma se snikke. Gou versamel ’n skare om die toneel. “Vader, hoekom dan mý kind?! My kind wassie ’n gangster nie!” skreeu Brenda tot ten hemele terwyl trane oor haar wange stroom. Soos ’n slaapwandelaar draai Lynette haar om en loop stadig terug die huis in. DIE nuus kom eers ’n paar dae later dat Brendon op vele tone getrap het met sy tikgewoontes. Hy het baie drug dealers geld geskuld en toe hy weier om te betaal, het een van hulle hom laat afhaal. Dit is toe ’n geskarrel om begrafnisreëlings te tref, want daar is geen begrafnispolis nie. Lynette het maar van haar spaargeld afgeknyp vir ’n ordentlike begrafnis. Die Saterdagoggend van die begrafnisdiens is redelik baie mense in die kerk – meestal familielede. Van Brendon se skurwe makkers sit ook baie vroom in die agterste gestoeltes. In die voorste bank sit ’n baie bedroefde Brenda en staar na haar kind se wit-en-blou kis, met die foto van ’n baie jong Brendon daarop. Langs haar sit Lynette, wat stip voor haar uitstaar. Eenkant is ’n Son-fotograaf hard besig om foto’s te neem. Pastoor Stephanus van Ra­pha God’s House Ministries in Elsies­rivier was bereid om die begrafnisdiens en teraardebestelling te behartig. “Waarmee sal die jongeling sy pad suiwer hou? Alleenlik deur die woord van God!” begin pastoor Stephanus sy kragtige boodskap aan die begrafnisgangers. “Brendon was daardie jong man wat soms gesukkel het om sy pad suiwer te hou. “Die hedendaagse jongelinge se pad is vol struikelblokke …” Ná die boodskap word vele mense opgeroep vir huldeblyke oor Brendon. Lynette sit daar met ’n sielewroeging, terwyl ander mooi huldeblyke lewer oor Brendon. Sy kan nie verstaan hoekom die mense sulke leuens vertel oor haar broer nie. En dit nogal in ’n kerk, van alle plekke. “Suster Lynette!” ruk pastoor Stephanus se stem haar uit haar mymering. Haar kop ruk op en sy sien hoe die hele kerk haar aanstaar. Sy besef dit is nou haar beurt om ’n huldeblyk te lewer oor haar broer. Sy haal diep asem en blaas stadig uit. Sy het nou haar mind opgemaak. Wie nou nie hiervan gaan hou nie – dis hulle saak. Want God het die waarheid lief. Sy staan van haar bank af op en loop doelgerig na die podium. Sy gaan staan agter die mikrofoon en kyk oor die kerkgangers heen. Sy maak vinnig keelskoon. “Geagte begrafnisgangers. Ek wil net graag een ding hier regstel,” dawer haar stem deur die kerk. “My broer, Brendon, was nie ’n engeltjie nie. Nee, hy was ’n groot gemors!” Geskokte uitdrukkings klink op en pastoor Stephanus se kop ruk in haar rigting. Haar ma se weeklaag weergalm opnuut deur die kerk. Maar Lynette lig haar kop op en kyk die kerkgangers vierkant in die oë. “Almal hier het iets goeds van hom gesê. Ek weet nie of dit maar net alles uit respek en ordentlikheid was nie. Maar dit was alles leuens! “Antie Dot het genoem dat Brend­on nooit geskroom het om vir haar winkels toe te gaan nie. Maar sy noem nie dat hy elke keer haar kleingeld gesteel het nie. “My magtag, mense, God het die waarheid lief! Hoe kan ons jeug floreer as die waarheid van hulle weerhou word? “Hoe kan hulle leer dat die lewe wat Brendon gelei het die verkeerde lewe was? Dat dwelms en gangsterism hulle na ’n vroeë dood lei? “Ná Daddy se dood het Brendon besluit hy wil nie meer skoolgaan nie. In plaas daarvan om hom aan te moedig, het my ma dit eerder toegelaat. “Maar Brendon was op die jonge ouderdom van 14 nog nie reg vir die arbeidsmark nie. “Hy het ledig op die hoeke rondgesit en dis hoe die duiwel vatkans gekry het in sy hart.” Nou hang almal aan Lynette se lippe. “Hoeveel huishoudings word verwoes oor ouers dié dinge van hulle jong kinders toelaat? “Daar is ’n klomp ouers in ons gemeenskappe wat nie wil erken hulle kinders is by gangsterism of dwelms betrokke nie. “Hoeveel ouers breek hulle bene vir bail-geld as hulle kinders met die gereg bots? So, hoe gaan julle kinders dan leer?” Nou gaan Lynette se oë oor die jong mense wat in die kerk sit. “Jeug, julle is die toekoms en die leiers van môre. Laat die lewe van Brendon vir julle ’n spieëlbeeld wees sodat julle lewe nie ook so eindig nie. Die lewe van ’n gangster en dwelmverslaafde is ’n kort lewe. “Kies vriende wat julle ophelp in die lewe – nie vriende wat julle saam aftrek in die donker dieptes van die hel nie. “My broer is nie as ’n gangster en dwelmverslaafde gebore nie. “Hy is so gemaak deur ’n sameloop van omstandighede. En hy het pens en pootjies in die strik van die duiwel geval. “Jeug, maak vandag nog julle keuse in die lewe …” Lynette beduie nou na die wit-en-blou kis voor in die kerk. “ … voor julle ook opeindig soos my broer, Brendon!” Terwyl Lynette na haar bank terugloop, staan die hele gemeente op en gee haar ’n luide applous. Wat dink jy van hierdie storie? Enige voorstelle? SMS na 32369