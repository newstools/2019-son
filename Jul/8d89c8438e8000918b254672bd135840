BERGIES het gister hulle mond uitgespoel oor die Stad Kaapstad se “ongevoelige” fines. Son se susterkoerant, Son op Sondag, het eksklusief berig haweloses wat skaars vir kos geld het, word beboet as hulle op die sypaadjie kooi maak. Die ANC en geaffilieerde organisasies het die DA gekritiseer oor die besluit om bergies te “kriminaliseer”. Chrizelda Engelbrecht woon al langer as ag jaar in Fabriekstraat naby die Kuilsrivier-treinstasie. Dood Sy sê die regering het nog nooit vir hulle haweloses omgegee nie. Volgens haar teister die Stad Kaapstad se wetstoepassers hulle al jare. Engelbrecht (37) vertel verder: “Wanneer ons skarrel en die drade brand om dit te kan verkoop, dan kom law enforcement en maak die brand dood. Dan fine hulle ons R5 000. “Sê vir my: Waar moet ek R5 000 kry?  “Asof dit nie genoeg is nie, kom law enforcement enige tyd hier en dan fine hulle ons vir die vullis wat in die veld rondlê.” Chrislynn Erasmus kla law enforcement het al hulle strukture afgebreek. Erasmus, ’n ma van vier kinders tussen die ouderdom van 16 en 7 jaar, sê dit is niks lekker om kind op straat groot te maak nie. Sy raak emosioneel toe sy vertel oor haar vorige botsings met wetstoepassers en private sekuriteitswagte. Erasmus (37) vertel: “Al wat ons vra, is om soos ’n mens behandel te word. “Niemand wil soos ons lewe nie. Elke dag is ’n struggle om te survive. “Dan kry jy law enforcement, wat jou goed afbreek. “Hoe de hel moet ek en my kinders warm bly as hulle sê ek mag nie in dié koue winter vuur maak nie?” Onsigbaar Muhammad Khalid Sayed, Wes-Kaapse voorsitter van die ANC-jeugliga, sê: “Mense bly nie op straat oor dit lekker is nie. “Hulle bly daar weens haglike omstandighede en omdat hulle onsigbaar was vir dienste. “Die Stad moet eers meer shelters verskaf voordat hy sulke hartelose wette in werking stel.” Intussen slat JP Smith, die mayco-lid belas met veiligheid en sekuriteit, ook nou vure dood oor die hatige bylaw. Smith en Zahid Badroodien, mayco-lid vir gemeenskapsdienste en gesondheid, sê die betrokke bylaw is al in 2007 geproklameer. Hulle nuusverklaring lui: “Dis nie onwettig om haweloos te wees nie. “Straatmense het die reg op vrye beweging. “Daar word egter verwag dat straatmense al die land se wette en bylaws gehoorsaam.” Volgens hulle het die Stad in die eerste drie maande van vanjaar 31 051 klagtes ontvang oor haweloses se anti-social behaviour. In dieselfde tydperk het die Stad net 199 fines hieroor uitgeskryf. Mense is onder meer gefine vir die oortreding van wette wat te doen het met openbare veiligheid en geraas. Die Wes-Kaapse leier van die DA, Bonginkosi Madikizela, het gesê die ANC moet eerder help om aan oplossings te dink as om sy bek te rek oor die haweloses.