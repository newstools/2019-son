SUID-AFRIKA moet seker maak hy behou sy beste spelers as hy ’n mag in krieket wil bly. Dít is die pleidooi van die voormalige snelbouler en kaptein van die Proteas Shaun Pollock. Pollock is as televisie-kommentator by die Wêreldbeker-toernooi in Engeland, waar die Proteas kwaai teleurgestel het. Hy is gevra wat die belangrikste ding is wat hy sou doen as hy Suid-Afrika se krieket sou wou regruk. “Die ideaal sou wees as ons kon seker maak ons behou ons spelers,” het Pollock geantwoord. “Daar is hope jong talent. Daardie talent moet in ons stelsel behou word.” Om jong Suid-Afrikaanse spelers te verhoed om as Kolpak-spelers in Engeland te gaan speel of vir ander lande te probeer kwalifiseer, sal ’n vet tjekboek egter nodig wees. Tog voel Pollock tyd is in Suid-Afrika se guns. Hy meen daar kan sommer dadelik met ’n bouproses begin word met die oog op die volgende Wêreldbeker-toernooi. “In die huidige spelersgroep is daar reeds jong spelers wat in die volgende toernooi kan speel,” het Pollock verduidelik. “Die boulwerk lyk goed met die oog op die toekoms. “In die kolflys sal daar gapings wees om te vul, maar Quinton de Kock en Aiden Markram sal nog lank daar wees. “JP Duminy en Imran Tahir tree ná die huidige toernooi uit eendaagse internasionale krieket. “Dale Steyn is beseer. Hy en Hashim Amla kan dalk ook binnekort uittree.” Die Proteas speel Saterdag hulle laaste wedstryd van die huidige Wêreldbeker-toernooi. Hulle pak Australië op Old Trafford in Manchester. Dit kan ook as ’n afskeidswedstryd vir Tahir en Duminy dien.