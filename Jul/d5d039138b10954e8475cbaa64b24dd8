ROBERTSON. – Afgedankte werkers sê dieselfde boer het ook die deure en vensters van hulle huise op Appelsdrift laat toebou. Son het onlangs berig oor Lien Zana (66), wie se huis se vensters en deure met bakstene toegebou is. Werkers beweer die laaste paar maande is so 20 mense weggejaag wat vir André Viljoen en sy vrou gewerk het. Gesteek Die rede daarvoor, verneem Son, is dat die mense verlede jaar aangesluit het by die Commercial, Steve­doring, Agricul­ture and Allied Work­ers’ Union (Csaawu). Viljoen het glo nie van die idee gehou nie en die werkers die een ná die ander in die pad gesteek. Volgens van die werkers het Viljoen die afgelope week opdrag gegee dat nog twee huise se vensters en deure toegebou word en dat die twee gesinne onmiddellik van sy plaas af moet skoert. Van die mense beweer ook die meubels is uit die huis gegooi. Cathleen Jansen (30) en haar boyfriend, Marius Pretorius (34), is ook laat gaan – volgens hulle oor hulle die union gejoin het. “Toe ons by die huis aankom, het ons meubels buite gelê. “Van onse meubels was flenters gegooi, soos Viljoen aan sy mense opdrag gegee het,” het die couple baie teleurgesteld aan Son gesê. Volgens Jansen het hulle 10 jaar vir Viljoen gewerk. “Ons het nou nie meer n job nie en weet nie waar ons nou gaan woon en weer werk kry nie,” het sy hartseer gesê. Volgens haar is hulle kinders in ’n toestand. Hulle het geen kos om hulle kids mee aan die lewe te hou nie. Klaas (66) en Lena (65) Conradie het direk langs Jansen en Pretorius gewoon. Hulle sê hulle het oor die 20 jaar vir Viljoen gewerk. Die Conradies is siek van kommer. “Om te dink, ons het ons vir daai boer afgesloof en dít is die dank wat ons nou van hom kry,” het Klaas teleurgesteld gesê. Die egpaar sit ook nou met die hande in die hare. “Ons het nou tydelike huisvesting by familie gekry. Ons weet regtig nie watter kant toe nie,” het Lena na aan trane gesê. Susan Swanepoel, die plaaseienaar, het aan Son gesê dat niemand meer in die huise woon nie. Dit is hoekom hulle die huise toegebou het. Die plaaswerkers sê die eienaars praat pure snert. “Hulle jaag ons weg net oor ons by die unie aangesluit het,” het die werkers volgehou. Maliza Naliza van Csaawu het gesê die vakbond ondersteun die werkers en veg hard dat die mense weer na hulle huise kan terugtrek. “Ons het al met Viljoen ’n paar afsprake gemaak om met hom oor die onwettige uitsettings te praat, maar hy sluit sy plaashekke wanneer ons daar aankom,” het Naliza gesê. Volgens Naliza gaan die departement van rural development onmiddellik inspring en die issue takel.