NÁ DIE soveelste mislukte Wêreldbeker-veldtog is dit tyd dat die nasionale krieketbase Gary Kirsten as hoof­afrigter moet oorweeg. Kirsten is die enigste Suid-Afrikaner wat al sukses by ’n Wêreld­beker-kriekettoernooi geproe het. Hy het Indië in 2011 gehelp om die titel in die Wankhede-stadion in Mumbai te lig. Sy span het Sri Lanka daai dag met ses paaltjies geklop. Daarna is die voormalige Protea as die Proteas se breier aangestel. Hy het die manne van 2011 tot 2013 afgerig voordat hy weens gesinsverpligtinge uit dié pos bedank het. Die toekoms van Ottis Gibson, Suid-Afrika se negende breier sedert die land se terugkeer in 1991 tot die internasionale arena, sal volgende week tydens Krieket Suid-Afrika se algemene jaarvergadering in Pretoria bepaal word. Al verstryk Gibson se kontrak eers aan die einde van September, loop die gemoedere in die raadsale van die land se unies hoog dat hy sommer onmiddellik gepos moet word. In belang van krieket in die land is die krieketbase genoop om ’n afrigter aan te stel wat die Wêreldbeker oor vier jaar kan wen. Kirsten is beslis die ideale kandidaat. Die volgende Wêreldbekertoernooi word weer in Indië gehou waar Kirsten ook die Indiese Premierliga (IPL) franchise Royal Challengers Bangalore (RCB) vir drie jaar afgerig het. Sameroeper In 2017 is hy as breier van die Hobart Hurricanes – in die Australiese Big Bash League – aangestel. En vroeg in 2018 is hy aangestel om die RCB se kolwers af te rig. Hy is tydens vanjaar se IPL as die RCB se hoofafrigter aangestel ná die afdanking van die Nieu-Seelander Daniel Vettori. Die Proteas kon in die onlangse WB-toernooi net drie van hulle ag voltooide wedstryde wen en het maar sewende onder die tien spanne geëindig. Dis hulle swakste vertoning nóg by ’n World Cup. Intussen is die spanbestuurder, Mohammed Moosajee, reeds gepos terwyl die sameroeper van die keurkomitee, Linda Zondi, se termyn ook verstryk het. Engeland het die Wêreldbeker gewen.