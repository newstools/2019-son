DIE Wes-Kaapse polisiekommissaris, lt.genl. Khombinkosi Jula, is met verlof en nie verplaas nie. So sê brig. Vishnu Naidoo, ’n nasionale woordvoerder van die polisie. Naidoo het gereageer op gerugte dat Jula sy pos in die Wes-Kaap moet ontruim om in KwaZulu-Natal (KZN) herontplooi te word. Gepraat Die nasionale polisiekommissaris, genl. Khehla Sitole, sê: “Hy bly die provinsiale kommissaris. Die gerugte is kwaadwillig en misleidend.” Sitole sê hy het wel met Jula gepraat oor ’n moont­like skuif na KZN. Hy verduidelik: “Die pos van provinsiale kommissaris in KZN is vakant en hy kom oorspronklik van daar. Hy sal die polisie in die provinsie ervaring bied. “Die konsultasieproses is nog nie afgehandel nie. So, hy bly in sy pos.” Wat nié waar is nie, benadruk Sitole, is dat Jula uit syhuidige pos “verwyder” word. Hy maan: “Gerugte soos dié kan net dien om onsekerheid onder polisiebeamptes in die Wes-Kaap te saai.” Sitole sê hy sal dit amptelik bekend maak as enige iets in polisiegeledere verander. Lt.genl. Mpumelelo Manci is tans die waarnemende polisiekommissaris in die Wes-Kaap. Daar is na bewering binnegevegte onder polisiebeamptes in die Wes-Kaap. Teenvoeter Jula is vroeër daarvan beskuldig dat hy cops van KZN na die Wes-Kaap oorplaas, juis omdat hy oorspronklik van daar is. Daar was ook ontevredenheid oor die stigting van ’n nuwe eenheid, die Major Offences Reaction Team (Mort) verlede jaar. Mort word deur Manci en sy brigadier-vrou, Zingisa, gelei. Ingeligtes meen Mort is gestig as ’n teenvoeter vir die eenheid teen bendebedrywighede wat deur genl.maj. André Lincoln gelei word. Daaroor sê kapt. FC van Wyk, ’n polisiewoordvoerder, dis ’n saak tussen die werkgewer en werknemer. Dus is dit ’n interne saak.