MAROKKO glo Suid-Afrika is ’n ernstige bedreiging in hulle belangrike wedstryd vandag in die Afrikanasiesbeker (Afcon) in Egipte. Dis ten spyte daarvan dat Bafana Bafana die wêreld nog nie aan die brand gespeel het in die Afcon nie. Marokko se coach, Hervé Renard, voorsien nietemin ’n taai stryd in die Al-Salam Stadion. Marokko het reeds vir die uitspeelfase gekwalifiseer danksy oorwinnings oor die Ivoorkus en Namibië. Bafana Bafana moet minstens ’n gelykop uitslag behaal om die volgende ronde te haal. Renard het aan AFP gesê: “Suid-Afrika het baie goeie spelers. Hulle het ook ’n baie goeie coach in Stuart Baxter. So, dit gaan ’n baie moeilike game wees.” Renard is die enigste coach­ wat die Afcon-titel met twéé lande verower het – Zambië en die Ivoorkus. Die Fransman is duidelik ’n baie uitgeslape taktikus en sy agting vir Bafana Bafana moet dus maar met ’n knippie sout geneem word. Die Atlas Lions het albei hulle wedstryde met 1-0 gewen. Dis dalk nie indrukwekkend nie, maar hulle samespel is ver beter as Suid-Afrika s’n. Bafana het Namibië Vrydagaand ook maar met 1-0 geklop. Baxter het sy spelers egter gekritiseer daarvoor dat hulle traag was om van aanval na verdediging oor te skakel.