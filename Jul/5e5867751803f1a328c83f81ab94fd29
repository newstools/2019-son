GASTE en personeellede van die Mount Nelson in Kaapstad is van hul persoonlike besittings beroof toe sowat 15 gewapende mans op dié spoghotel toegeslaan het. Kapt. FC van Wyk, 'n polisiewoordvoerder, sê die mans het Dinsdagaand met twee motors by die ingang opgedaag en die sekuriteitswag met 'n vuurwapen gedreig. Van Wyk sê die wag is van sy tweerigtingradio en baton beroof. Die twee voertuie, 'n wit Toyota Corolla en 'n Volkswagen Polo, het na die ontvangsarea gegaan waarna sewe mans uitgeklim en na die voorportaal is. "Hulle het twee vuurwapens op die personeellede en gaste gerig en hulle van hul persoonlike besittings beroof," sê Van Wyk. Hy sê die mans het die voorportaal begin plunder. 'n Glaskas is met groot hamers gebreek en die juwele is uitgehaal. Die mans het verder met 'n onbekende bedrag geld gevlug wat uit die kasregister gesteel is. Jocelyn Betts, woordvoerder van Belmond-groep, wat die hotel besit, sê besigheid gaan voort soos normaal. Sy sê 'n assessment gaan gedoen word om te kyk of bykomende sekuriteitsmaatreëls geïmplementeer kan word. Die polisie vra enigeen met inligting om die misdaadlyn (08600 10111) te bel. - News24