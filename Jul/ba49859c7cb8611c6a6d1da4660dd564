PAS NADAT ’n crowbar gang laas week in aksie gevang is, het hulle gister op ’n huis in dieselfde straat toegeslaan. Dié keer was dit die huis reg oorkant die huis in Borzoi Crescent in Strandfontein waar hulle laas op heter daad betrap is. Dit blyk die huiseienaar wat die crowbar gang uitgevang het, het die twee rowers weer op kamera vasgevang. In ’n video wat in die sosiale media versprei is, kan gesien word hoe twee mans by ’n roomkleurige huis uithardloop. Dit lyk of iemand wat nie duidelik op die kamera gesien kan word nie, reeds in die silwer Toyota Etios sit. Dan jaag die bestuurder op en hulle jaag weg. Laas week het twee rowers met ’n wit Quantum by ’n huis in Borzoi Crescent stilgehou. Een man het met ’n crowbar uitgeklim en die veiligheidshek probeer oopbreek. Terwyl hy nog gesukkel het om die hek oop te breek, het die eienaar van die huis hom daarvan bewus gemaak dat hy tuis is. Die inbreker het dadelik spore gemaak en saam met die bestuurder in die wit Quantum-taxi weggejaag. Sandy Shutter, voorsitter van die gemeenskapspolisiëringsforum in Strandfontein, het die voorval aan Son bevestig. Volgens Shutter het die voertuig gisteroggend die hele tyd in die area rondgery. Daar is toe op ’n Whats­App-groep alarm gemaak. Shutter sê hoewel hulle nie ’n beskrywing van die voertuig gehad het nie, het hulle die registrasie­nommer gehad. Dit was nie genoeg nie. Shutter sê teen die tyd dat law enforcement, die polisie én die flying squad die paaie blokkeer het, was dit te laat. Sy verduidelik: “Dit was die tweede inbraak deur die crowbar gang. “Daar was die laaste tyd baie inbrake in die area, maar nie alles is aan die polisie gerapporteer nie. “Van die mense sê daar was nie polisie-vênne beskikbaar toe hulle bel nie. “Die ander sê hulle het nie die sake aangemeld nie oor hulle nie geloof in die polisie het nie. “Inwoners moet onthou: Chat groups word nie altyd gemonitor nie. Hulle moet self aksie neem wanneer hulle verdagtes opmerk. “Hulle moet uit hulle huis kom en nie net deur hulle vensters loer nie.” Shutter sê hoewel hulle twee buurtwaggroepe in hulle area het, is dit hopeloos te min. Sy wil hê meer mense moet lid raak van die buurtwaggroepe.