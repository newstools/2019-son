DIE naweek is daar vir jou té veel kwaai games in Westelike Provinsie-klubrugby om uit te sonder. Son het dus besluit om op die volgende drie stryde in die WP se drie Superligas (A, B en C) te fokus. Superliga A Sedert Tygerberg se verrassende sege oor Valsbaai het dinge maar skeefgeloop vir die Floridapark-span. Die naweek moet die Tiere, wat laas week met 17-46 teen Ikeys pak gevat het, na Schotschekloof in Groenpunt reis om SK Walmers aan te vat. Walmers het tans wen­momentum nadat hulle Northlink geklop het, 35-29. Superliga B Dis geen geheim nie dat St. George’s van die Strand groot fans van die Franschhoek-rugbyklub is. Laas jaar het die Lulu Boys uit hulle way gegaan om hulle steun aan die Franschhoekers te gee om promosie tot die A-liga te verseker. Ongelukkig het dit toe nie gebeur nie, en nou moet die twee kennisse mekaar die naweek in Superliga B pak. St. George’s is mos laas jaar uit die A-liga gerelegeer. Vriendskappe sal vandag op hold geplaas word, want albei spanne is sterk in die running om dié jaar promosie na die A-liga te wen. Superliga C Die Strand is vandag ook verdeeld wanneer twee van sy klubs, Strand United en Strand, mekaar op die Gustrouw-sportgrond pak. Albei klubs is ook nog in die running om die top-6 play-offs te haal en vir Superliga B te kwalifiseer. Daar is no love lost tussen dié twee spanne. So, spelers sal ekstra gemotiveer wees om dié derby te wen.