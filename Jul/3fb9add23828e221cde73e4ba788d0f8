DIE privaatondersoeker Mike Bolhuis sê geld kon dalk 'n rol gespeel het in die skietdood van die voormalige Orlando Pirates- en Kaizer Chiefs-speler, Marc Batchelor. Batchelor is Maandagaand om 18:00 in sy motor voor sy huis in Olivedale, noord van Johannesburg, doodgeskiet. Bolhuis sê dié tipe "hit", met 'n motorfiets, wat op Batchelor uitgevoer is, is een wat baie, veral in Johannesburg, gedoen word. "Dis klein, kan vinnig optrek en vinnig wegry. Hulle stop en skiet net," verduidelik Bolhuis aan JacarandaFM. Bolhuis sê dis nie random ouens wat so 'n hit uitvoer nie. "Dis beplan. Dis georganiseerd en kon mense wees wat hy ken," sê hy. "Dit gaan alles oor geld. Gewoonlik as dit 'n ernstige hit soos dié is, sal hulle iemand van buite gebruik om 100% seker te maak niemand word herken nie," sê hy. Bolhuis sê: "Marc is is na my mening dood omdat hy in die moeilikheid was. Ernstige moeilikheid oor geld." - JacarandaFM