DIE bestuurder van 'n plaas in KwaZulu-Natal is in die hospitaal ná hy Saterdagaand aangeval en in 'n vuur gegooi is. Hoofman Bhekizizwe Luthuli, 'n IVP-LP, sê in 'n verklaring die aanvallers het die plaas binnegeval, dit aan die brand gesteek en toe die bestuurder daarin gegooi met die doel om hom dood te maak. Kapt. Nqobile Gwala, 'n polisiewoordvoerder, het bevestig dat 'n 24-jarige man deur vier verdagtes aangeval is. Die polisie ondersoek tans 'n klag van aanranding met die doel om ernstig te beseer. Volgens Luthuli is die aanvallers deel van 'n groep wat 'n 7 500 ha-grondeis van die Mathulini Communal Property Association and the Ndelo Community Trust wil hijack. Die grondeis is meer as R300 miljoen werd. Die plase wat die grondeis opmaak produseer jaarliks 400 000 ton suikerriet. "Die gewelddadige kaping van 'n wettige grondeis is 'n desperate en onregmatige poging om te bereik wat reeds deur regsprosesse misluk het," sê Luthuli. Luthuli sê hy het aan pres. Cyril Ramaphosa geskryf om in te gryp. Hy hoop ná die aanval sal Ramaphosa en Thoko Didiza, minister van grondhervorming en landelike ontwikkeling, kennis neem en dringend ingryp. - News24