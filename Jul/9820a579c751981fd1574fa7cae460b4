OOS-Kaapse staatsamptenare moet minder praat, meer doen en beter met die publiek kommunikeer. Só het Oscar Mabuyane Vrydag tydens sy eerste provinsiale premiersrede in Bhisho gesê nadat hy in Mei dié top job oorgeneem het. “Só sal ons dinge gedoen kry.” Mabuyane het gesê dis die drie hoofreëls wat sy provinsiale uitvoerende raad, burgemeesters en staatsamptenare moet nakom. Hy het ook gewys hy preek nie net oor kostebesparing nie, hy pas dit self toe. Hy het die begroting vir sy provinsiale rede gesny van sowat R5 miljoen na net R800 000. Mabuyane het gesê die geld wat bespaar is, gaan gebruik word vir staatsprojekte. Om geld te spaar het Mabuyane sy speech ook in die provinsiale wetgewer gelewer eerder as om ’n reuse-markiestent vir die geleentheid te huur soos die gewoonte is. In sy toespraak het Mabuyane die volgende sleutel­prioriteite vir sy administrasie uiteengesit: “Ons gaan nie die wiel van voor af uitvind nie. Ons gaan op die fondament bou wat gelê is deur die vyf administrasies wat ons sedert die begin van demokrasie voorafgegaan het.” Hy het vroeër vanjaar gesê die LUR vir finansies het ’n belegging van R1 miljard uit die provinsiale fiskus aangekondig om die ekonomie te stimuleer. “Ons het 16 projekte goedgekeur om voordeel te trek uit die R336,9 miljoen wat vir hierdie boekjaar toegeken is. “Hierdie projekte sal ook nuwe volhoubare werk vir die mense van ons provinsie skep,” het hy gesê. Sommige opposisiepartye het gekla sy toespraak het byna geen detail bevat nie, veral oor werkskepping en ekonomiese groei. “Sy belofte om die provinsiale werkloosheidskoers te halveer sal ’n droom bly tensy die regering met fundamentele ekonomiese hervorming begin. Niks hiervan is in die toespraak genoem nie,” het die DA se provinsiale leier, Nqaba Bhanga, gesê. Die provinsiale leier van die EFF, Yazini Tetyana, het gesê Mabuyane het nie besonderhede gegee oor hoe hy hierdie sewe sleuteldoelwitte gaan bereik waaroor hy gepraat het nie, veral werkskepping. “Meer as 2,2 miljoen mense is op soek na werksgeleenthede in hierdie provinsie. As jy nie met hulle praat oor hoe hulle werk gaan kry nie, het jy nie gepraat nie,” het hy gesê.