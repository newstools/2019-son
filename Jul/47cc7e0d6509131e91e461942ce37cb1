GEORGE. – Twee broers vleg mandjies en maak só geld om armoede te beveg. Samson Nyamazane (27) en Ishmael Nyamazane (29) het in 2017 gevlegte mandjies begin maak nadat hulle jare gesukkel het om werk te kry. Die entrepreneurs doen selfs tot in Botswana en Lesotho besigheid. Hulle sê gevlegte mandjies kom al jare aan. Hulle ouma het hulle geleer om die mandjies te maak. Sy is lankal oorlede. “My ouma het nie vir geld mandjies gemaak nie; sy het dit vir die fun en vir die familie gedoen. Kultuur “Toe ons nie werk kon kry nie, het ons mandjies begin maak,” het Ishmael gesê. Hy moedig jong mense aan om die kultuur van selfstandigheid aan te leer en om ook vir ander werk te skep. Mense is al gewoond daaraan om die Nyamazane-broers langs die kanaal en die moerasland te sien. Hulle pluk daar die riete wat hulle vir hulle produkte gebruik. Die broers maak onder meer stoele, beddens vir troeteldiere, wasgoedmandjies en groenterakke. Dit vat omtrent vyf uur om ’n mandjie te maak. Hulle gebruik ’n coil­ing-tegniek. Dit verg groot skill en is hard op die vingers. Die broers sê die oeroue skills het byna verlore geraak. Hulle laat dit herleef. Dit het intussen moderner geword. Samson sê die craft vat tyd en dis moeilik, maar hulle het gewoond geraak daaraan. “Ons het ná matriek gesukkel om werk te kry en het toe besluit om die mandjies te begin vleg. Dit het ’n verskil in ons lewe gemaak. Ons verdien geld.” Samson sê hulle is nog nie waar hulle wil wees nie, maar hulle doel is om jobs te skep en jong mense te leer vleg sodat hulle ’n inkomste kan verdien. “As jong mense moet ons nie wag vir ’n werk nie. Ons moet aan iets dink om te doen om geld te verdien.”