DIE Kaapstadse stadsraad het onlangs 12 werklose jongmense opgelei om as toergidse op verskeie roetes in die stad te werk. Daar is onder meer aan die nuwe toergidse se kommunikasie, improvisasie vaardighede en stiptelikheid geskaaf. Daarby is hulle ook opgelei om ’n skerp sin van rigting te hê. Die toergidse sal in die Bo-Kaap, 
Gugulethu, Philippi, Mitchells Plain en die sakekern werk. Grant Twigg, mayco-lid vir stedelike bestuur, sê hul doelwit is om werklose jeugdiges met die nodige skills toe te rus om hulle indiensneembaar in 'n groeiende toerisme-sektor te maak. “Kaapstad ontvang miljoene plaaslike en internasionale besoekers, veral tydens die besige toerismeseisoen. Ons moet toergidse het wat gereed staan om besoekers te verwelkom en om hulle binne ons gemeenskappe te neem om plaaslike toerismeaanbiedinge te ervaar,” sê  Twigg. Nonpumelelo Kangelani, 'n gesertifiseerde toergids, het die nuwe gidse gemotiveer om ’n positiewe houding te hê en om geleenthede met albei hande aan te gryp. 