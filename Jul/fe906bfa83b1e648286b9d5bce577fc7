Die Westelike Provinsie het Saterdag hul Curriebeker-veldtog op ’n wennoot afgeskop toe hulle met die Blou Bulle met 20-5 in ‘n Curriebeker-kragmeting op Nuweland afgereken het. Die twee spanne het aanvanklik bietjie verroes voorgekom, met beide spanne wat op kritieke tye hulself skuldig gemaak het van swak besluitneming, vrot aangeewerk en talle hanteerfoute. Die Blou Bulle het eerste bloed geruik toe hul skrumskakel, Embrose Papier, sy ongelooflike spoed gewys het. Die besoekers het omgekeerde balbesit teen die verloop van die spel bewerkstellig nadat die WP in die Bulle se kwartgebied op die aanval was. Papier het die lengte van die veld genael om te gaan score. Die losskakel Manie Libbok kon egter nie van die kantlyn verdoel nie. Soos verwag het die Streeptruie in hul gesag in die skrums afgedwing. Dit het die Bulle deurgaans onder geweldige druk geplaas. Ruhan Nel, die buitesenter van die WP het sy span se eerste drie gaan druk na volgehoue druk van die Kapenaars. SP Marais het ook met sy doelskop misluk. Die tuisspan het net voor die rustyd ’n gulde geleentheid verbrou om te gaan score. Met die rustyd was die spanne gelykop met 5 punte elk. Die Streeptruie het skielik in die tweede helfte vlam gevat nadat die woelige haker Scarra Ntubeni wegebars het van lynstaan. Edwill van de Merwe, wat sy Curriebeker-debuut gemaak het, het goed gedoen om ’n skop binne die speelveld te hou. Die agsteman Juarno Augustus het gaan afrond na goeie ondersteunende spel. Marais was die keer in kol met die strafdoel wat die WP met 12-5 laat voorloop het. Carlu Sadie het met 30 minute speeltyd oor reeds vir Wilco Louw op vaskopstut vervang. JD Schickerling het net hierna in die plek van Augustus opgekom. Schickerling het na die vaskopflank geskuif met Jaco Coetzee wat op nr.8 gaan stelling inneem het. Die Bulle se voorry van Simphiwe Matanzima, Jaco Visagie en Wiehahn Herbst het net geen antwoord vir die WP se verwoestende skrumwerk gehad nie. Marais het ’n langafstand-strafdoel deur die pale gejaag nadat die Pretrorianers weer in ’n skrums oortree het. Die plaasvervanger-vleuel Craig Barry wat Seabeo Senatla op die vleuel vervang het, het na sirene die sout in wonde van die besoekers gevryf met die Streeptruie se derde drie. Puntemakers: WP – drieë: Ruhan Nel, Juarno Augustus, Craig Barry doelskop: SP Marais, strafdoel: Marais Blou Bulle – drie: Embrose Papier 