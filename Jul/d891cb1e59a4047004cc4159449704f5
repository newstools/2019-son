TWEE mans is in die Vrystaat gearresteer in verband met die moord op hul grootouers. Kabelo Sebotso (18) en Thokozani Gezage (30) word deur klagte van moord en brandstigting in die gesig gestaar. Kapt. Thandi Mbambo, 'n polisiewoordvoerder, sê  Mantwa (71) en haar man Lethakong Sebotso (74) is op 6 Mei vanjaar vermoor. Mbambo sê die twee kleinseuns is gearresteer ná die polisie uitgeroep is na 'n brand by 'n huis in Thaba Nchu. Met die polisie se aankoms het hulle die lyke van die Sebotsos ontdek. Die bejaarde egpaar het glo al voorheen 'n beskermingsbevel teen hul twee kleinseuns gekry. Die kleinseuns wou glo gedurig geld hê. Mbambo sê Sebotso is in Palm Ridge, Gauteng gearresteer ná hy uit die Vrystaat gevlug het. Hy het daarna vir Gezage aan die polisie uitgewys. Die mans het die afgelope week in die Thaba Nchu-landdroshof verskyn.- OFM