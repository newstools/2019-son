’N EIENAARDIGE “skietstilstand” heers tussen die bokskampe van Ruann Visser, die Suid-Afrikaanse swaargewigkampioen, en Tian Fick, die Kaapse aanspraakmaker. Nadat Visser sy titel in Junie suksesvol met ’n tegniese uitklophou in die eerste ronde teen Justice Siliga verdedig het, het dit die weg daarvoor gebaan om sy titel teen Fick op die spel te plaas. Daar word nou reeds meer as ’n jaar voorbrand gemaak vir Fick om ’n titelkans te kry. Die voormalige Blou Bul-rugbyspeler het nog altyd gesê hy droom daarvan om die nasionale kampioen te word. Hy het sy oorlede pa, Johan, belowe dat hy die titel vir hom sal wen. Met Fick die enigste oorblywende aanspraakmaker, word daar nou betroubaar verneem dat Visser later vandeesmaand in Bloemfontein deur die toue sal klim. Dit is dus vreemd dat Visser nie nou in Fick se rigting kyk nie. ’n Gerug doen die ronde dat die Visser-kamp nie oorhaastig is om teen Fick kragte te meet nie. As dít die geval is, is dit nie Fick se probleem nie. Sy afrigter, Matt Leisching, moet eenvoudig die uitdaging insit en aan Suid-Afrika wys Fick is ernstig oor die titel. Die Steve Kalakoda-kamp, onder wie se vaandel Visser boks, het nie op ’n navraag gereageer nie.