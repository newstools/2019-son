JAMES Small, die voormalige Springbok-vleuel wat deel van 1995 se seëvierende Wêreldbekerspan was, is dood. Small (50) is om 12:00 vermoedelik aan 'n hartaanval dood. Hy het 47 keer vir die Springbokke uitgedraf nadat hy sy debuut in Augustus 1992 gemaak het. Small het 20 drieë vir sy land gedruk. Mark Alexander, president van SA Rugby, het sy medelye met Small se familie en vriende gedeel. Alexander sê as die seëvierende 1995-Wêreldbekerspan sal Small altyd 'n spesiale plek in die hart en gedagtes van die Suid-Afrikaanse publiek hê. "Ons is platgeslaan om van sy dood te hoor," sê Alexander. "Hy het altyd met die tipe passie en dapperheid gespeel wat die dit opsom waarvoor Springbok-rugby staan en het sy lewe op dieselfde manier geleef." Alexander sê op 50-jarige ouderdom is Small te jonk dood. Die skeidsregter Jonathan Kaplan het op Twitter met skok verneem van Small se dood. "Hy was nie die maklikste ou om voor te blaas nie, maar was van die gaafste van die veld af," twiet Kaplan. Kaplan sê Small het ongelooflike selfvertroue gehad en altyd uitgesien na 'n uitdaging. "Dit is seker wat hom so spesiaal gemaak het."  