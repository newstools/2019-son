DIS nog nie te laat om jou bydrae te lewer vir Danya se Care Pack Drive nie. Die vlogger Danya Goosen, oftewel Sipping T with D, deel gereeld op Instagram lewensraad en haar hart klop warm vir haar gemeenskap. Die 27-jarige Goosen is van Elsiesrivier en is self ook ’n enkelma. Sy wil met haar Care Pack Drive noodsaaklike items vir ma’s en hulle babas insamel. Sy beoog om die pakkies by plaaslike daghospitale af te laai. Só sal behoeftige mammies en babas voorsien word van pakkies met items wat hulle broodnodig het. Goosen vra dat jy diep in jou hart moet delf en ’n bydrae vir die Care Pack Drive maak. “Ons het verskillende bokse vir elke item op die lysie. Jy kan enige iets bring – maternity sanitary pads vir mammies, seep, tandeborsels, ’n waslap. Bring net wat jy kan. Jy kan geldelike donasies ook maak.” Dié influencer voeg by: “Ons het ook spesiaal gemaakte sakke wat R100 kos. “Mense wat die veldtog wil ondersteun, kan ’n sak koop. Dan vul ons dit met items. Die mammie kan die sak ook her­gebruik. “Met dié veldtog wil ons vroue se waardigheid aan hulle teruggee. dit gaan ook oor long-term empowerment.” Nooi As jy tot die Danya Care Pack Drive wil bydra, kan jy môre uitstiek by die Victory Kingdom Church in Ou Nooiensfonteinweg 121 in Kuilsrivier. Goosen en haar span gaan tussen 10:00 en 15:00 daar wees. Die vlogger nooi: “Ons wil nie net hê mense moet hulle donasies kom drop nie. “Kom en gesels saam met ons. Kom drink koffie en eet ’n koesister wanneer jy jou pakkies kom aflewer.”