HULLE hoop om kinders van die strate af te kry en die mag van bendes te verminder deur dié kinders ’n liefde vir die natuur aan te leer. Die stapklub Alles Wat Mal Is het die afgelope naweek sy eerste peace walk in die Van der Kempskloof in die Baai se noordelike gebiede gehou. Leane Johnson van die klub sê: “Ons wou die hike doen om die jeug te betrek en vir hulle te wys daar is meer aan die lewe as om betrokke te raak by bendes, ander seer te maak en self seer te kry. “Ons wou hê die jeug moet sien en besef daar is mense wat omgee vir hulle en wat nie wil sien dat hulle seerkry nie.” Christopher Adrian, onderkaptein van die klub, stem saam. “Die bendes het soldate nodig. Hulle gaan soek die soldate by skole en arm gemeenskappe. “Ons gaan dié soldate terugvat. Ons wil lewens verander deur hulle betrokke te kry by hiking. “En al verander ons net een lewe op ’n slag, sal daar verandering in die gemeenskap kom.” Nathan Freeman, kaptein van die klub, sê mense gebruik die Van der Kemps­kloof om te gaan paartie en dronknes hou. Drink “Mense moet besef daar is ander dinge in die lewe as om te paartie, mekaar seer en dood te maak, vroue te verkrag en mekaar te abuse. “Wanneer hulle na die kloof toe gaan om te drink, kon hulle net sowel op die trail daar gaan loop het. “Ons het dié naweek vir die kinders gewys die Van der Kempskloof is reg langs hulle. En om hier te hike kos jou nie ’n sent nie. “Wanneer jy hike, vergeet jy van alles, want jy konsentreer net op wat om jou aangaan. Jy sien hoe lieflik die natuur is wat God vir ons daar gesit het. Dit maak van jou ’n ander mens.” Freeman sê hulle wou ook aan die gemeenskap verduidelik wat hiking eintlik is. “Mense dink mos jy hike as jy duimgooi langs die pad.” Die klub sê die event Saterdag was ’n reuse-sukses. Daar het veel meer mense uitgesteek as wat hulle verwag het. Johnson sê: “Oud en jonk het gestap. Een van die dames het sandale aangehad. Ek het haar gevra of sy gemaklik loop met die sandale. “Sy het toe gesê sy is glad nie gemaklik nie, maar sy wil loop, want sy is moeg van wat aangaan en wil ’n einde bring aan die geweld in die gemeenskappe. Veiligheid “Nog ’n meisie het gehuil en gesê haar eie ouers doen nie eens so iets vir hulle nie, want die ouers het opgegee met hulle.” Die stapklub is vier jaar terug gestig met net sewe lede. Deesdae spog hulle met 43 aktiewe lede. Freeman sê hulle stel ook altyd die hikers se veiligheid eerste. “Baie van ons het first-aid training. “Ek doen ook rescue-werk en is lid van die mountain club. Ek hike altyd met ’n first-aid kit by my.”