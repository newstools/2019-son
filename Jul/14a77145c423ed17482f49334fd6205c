HULLE is dalk voorheen weggegooi, maar hier voel hulle weer asof hulle iewers hoort. Dís die doel van ’n gesin wat ’n plek van veiligheid vir meisies in nood geskep het. Die gesin met die mooi harte noem dit die Hanoverpark Place of Safety. Deur die jare het dié goeie mense al meer as 3 000 meisies help grootmaak. Faldiela Casper en haar bejaarde pa, uncle Ebrahim Adams, verrig al jare dié liefdestaak. Place of Safety is nou al 28 jaar ’n veilige hawe vir meisies. Volgens Casper het haar oorlede ma, Fatima, in 1991 uit jammerte ’n meisie grootgemaak nadat die kind se ma haar wou doodslaan. Daarna het nog kinders gevolg. “Die polisie het baie gestrande en abused meisiekinders na ons huis gebring. “Daar is een meisie wie se ma haar telkens oor die kop geslaan en haar met goed gegooi het. “Toe die bure die kind na ons bring, was daar niks wat ons kon doen nie. “Die kind het van haar kop af geraak en ek en my pa moes haar toe na die Groote Schuur Hospitaal neem, waar sy behandel is. “Maar die breinbeserings het gebly. Dis ’n baie droe­wige storie.” Volgens Casper het hulle nie geld om al die meisies kos en klere te gee nie, maar hulle is tevrede om net daar te wees. “Hulle soek net liefde. “Van die meisies het nou tot by matriek gekom en wil verder studeer. Ek en my pa werk nie. “Dis net my een broer en een suster wat werk, maar ons het plek vir enige abused of abandoned meisiekind.” Farieda, haar eie tienerdogter, sê: “Al die meisies wat my ma en oupa grootmaak, is my susters. “Sommige van ons gaan saam hoërskool toe en ek is baie lief vir hulle. “Baie van die ander meisies by ons skool wil nou ook by ons woon.” Ganief Hendricks, ’n par­lementslid, het die huis ook al besoek. Hendricks sê: “Ons as politicians­ het vir elke kind ’n nuwe matras gebring. Ons sal ook die kinders in ’n latere stadium verder help. “Ek is net bly die kinders is darem veilig.”