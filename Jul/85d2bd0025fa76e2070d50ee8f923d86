POPCORN wat vergiftig is, het vermoedelik die dood van twee leerders in Mpumalanga gekos. Tien ander leerders van die Primêre Skool Nelson Ngubeni veg ook om hul lewe in die hospitaal. Volgens The Star is die twee oorledenes geïdentifiseer as Busisiwe Tiny Mkhatshwa (10) en Zamokuhle Jacob Maepa (7). Skuim Busisiwe se suster het aan die dagblad vertel haar sussie het van kopseer en maagpyn gekla toe sy Maandag van die skool af gekom het. Daar het later skuim uit haar mond gekom. Sy het blou popcorn met swart spikkels opgegooi. Die kind is in die hospitaal dood verklaar. Zamokuhle, ’n graad 1- leerder, het buite die skoolgrond omgekap. Hy is na ’n kliniek geneem, waar hy oor­lede is. Die voorval word tans ondersoek. – News24