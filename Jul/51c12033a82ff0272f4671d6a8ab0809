KLAWER. – Hy kon die dood fnuik ná ’n ernstige motorongeluk, maar kan kamma nou nie met sy eie geld werk nie. So voel Adam Diedericks oor ’n uitbetaling van die Padongelukfonds (POF) waaroor hy geen sê het nie. Diedericks, ’n voormalige polisieman, sê hy was in 2007 in die Paarl in ’n ernstige motorongeluk. Die dokters het gevrees hy gaan dit nie oorleef nie. “Ek onthou nie veel van die gebeure nie, want ek het uit die voertuig geval en my bewussyn verloor. “Maar my skedel was oopgekloof en ek is eintlik breindood verklaar voordat ek die merkwaardige herstel gemaak het,” vertel hy. Hy vertel ’n prokureur het hom langer as 10 jaar gelede, kort ná sy hospitaal­ontslag, na die regsfirma Malcolm Lyons & Brivik Inc. in die stad verwys. Daar, sê hy, het die prokureursfirma hom na verskeie mediese spesialiste geneem ter voorbereiding van hulle eis. En in 2017, sê Diedericks, het hy gedog die gode smile finally sy kant toe toe ’n POF-uitbetaling aan hom toegestaan is. “Maar toe draai dinge nie so uit nie,” vertel hy afgehaal. “Brivik laat weet my dat ek medies ongeskik verklaar is en nie met geld kan werk nie. My eie geld. “Hy (Brivik) het die koste verhaal oor die gelde wat oor die jare op my spandeer is, en die res toe oorbetaal aan ’n kurator wat die res van die geld namens my sou bestuur. “Dié kurator, Stuart Hendler, ken ek van geen kant af nie en hy behandel my soos ’n kind. “Elke liewe dingetjie wat ek wil koop, moet ek eers toestemming voor vra. “Deur hierdie geld kon ons ’n huis kontant koop, maar goed soos meubels en ander dinge wat ons nodig het, moet ons soos kinders voor soebat “En dan word daar sommer vir ons gekies watter meubels ons moet vat. “Ek en my vrou wou vir ons valstande laat maak, maar die kurator het dit afgekeur. My eie geld. “En tot vandag weet ek nie eens presies hoeveel die uitbetaling regtig was nie.” Sy vrou, Magda, sê sy kan nie verstaan hoekom sy as sy wet­tige vrou dan nie met haar man se geld mag werk nie. “Daar skort niks met Adam se verstand nie. Niks. “Niemand kan aan ons die hofbevel wys wat hom (Adam) ongeskik verklaar om met geld te werk nie. “Toe ek vra hoekom ek as sy vrou nie daarmee kan werk nie, het ’n vrou by die Master se kantore gesê daar is vroue wat met hulle mans se geld weghardloop. “Nou, wat het dit dan met ons te doen?” wou Magda weet. Adam glo vas dat die POF ’n taamlik stewige bedrag aan hom moes uitbetaal het. “Maar ek kry nie antwoorde oor presies hoeveel dit was nie. “Ek het my eie sommetjies gedoen en reken dit was meer as R2 miljoen. “Nou word daar ’n skamele R6 000 elke maand aan my uitbetaal. “Ek wil só graag ’n kar koop en ons eie besigheid begin, maar daar is dan nou mense wat wil besluit wat my verstand kan en nie kan doen nie.”