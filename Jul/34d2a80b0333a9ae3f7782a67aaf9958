BEVIN Fortuin, afrigter van Blanco, glo sy span het te laat met sy regruk­program begin om vir die halfeindstryd te kwalifiseer. Blanco kom in die Rosemoor-stadion teen die kampioen, Progress, te staan. Dié Premierliga-wedstryd van die Suidweste­like Distrikte beloof goeie hardlooprugby. Al staan sy span nog ’n kans om in ’n halfeindstryd te speel, wil Fortuin niks daaroor bespreek nie. Blanco het 37 punte ná 15 wedstryde, ’n hele 18 punte minder as Heidelberg in die vierde plek. Evergreens blom boaan die punteleer met 63, met Crusaders tweede met 60. Fortuin het ná die wedstryd teen die Maoris sy spelers geloof vir hulle goeie vertoning. Kleigetrap Maar Progress is ’n gewonde span. Hulle het laas week teen Heidelberg lelik kleigetrap. Laasgenoemde het die stryd met 21-20 gewen. Fortuin is deeglik bewus van wat op sy troepe wag. “Dit gaan beslis nie maklik wees nie. Progress is ’n span met diepte en ons sal beslis ons beste lewer,” het hy gesê. Dit blyk die Barbarians begin nou hulle ritme en rigting kry. Die manne van Mosselbaai het die Ja­guars verlede week met 46-32 getroef en pak die sukkelende Silver Stars in die D’Almeida-stadion.