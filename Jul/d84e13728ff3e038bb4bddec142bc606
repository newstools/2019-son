’N VERMEENDE dwelmbaas van die Strand sou gister in die plaaslike landdroshof verskyn nadat die misdaadvoorkomingseenheid hom Woensdag gearresteer het. ’n Onwettige vuurwapen en ammunisie is in sy motor gevind. Sers. Liesel Beukes, ’n woordvoerder van die polisie, sê die verdagte sal op aanklagte van die onwettige besit van ’n vuurwapen en ammunisie verskyn. Hy is by ’n huis in Petunia­straat in Broadlands Park gearresteer. Ondersoek Die Strand het die afge­lope drie maande erg deurgeloop onder bendegeweld weens dwelmhandel. Tientalle jong mense is in die geweld dood. Son verneem die teen-bende-eenheid ondersoek die saak.  Son verneem ook die Strand is tot ’n gewelddadige bendegebied verklaar. Jannie Frieslaar, voorsitter van die plaaslike GPF, het die polisie geloof vir hulle optrede. Hy het gesê die inwoners gaan ’n petisie by die hof inhandig sodat daar nie aan die beskuldigde borgtog toegestaan word nie.