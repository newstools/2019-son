DAAR was niks wat inwoners van Chicago in die Paarl kon doen om ’n gesin van vier van verterende vlamme te red nie. Stewart Claasen (37), sy meisie, Cherish Titus (31), en hulle twee kinders, Miguel­ (13) en Chad-Lee (4) Titus, het Sondag vroegoggend in ’n brand omgekom. Hulle wendyhuis agter Claasen se ma, Lena, se flat in Bontebokstraat het tot op die grond afgebrand. Hulle verkoolde lyke is almal onder die bed gevind, vertel ’n brandweerman van die Drakenstein-munisipaliteit. Die flat bokant Lena se huis het ook erge brand­skade opgedoen. ’n Inwoner van die boonste flat vertel: “My meisie het my wakker gemaak. Die vlamme was toe al hoog. “Ons het die brand met emmers water try blus.” Beverley Bastian bly net ’n blok van die gesin af. “Ek het gehoor die mense skreeu: ‘Brand! Brand!’ “Toe ek uitkyk, het ek gesien dis Cherish se plek wat brand. “Ek het haar ma wakker geroep en ons het saam gekom hiernatoe.” Volgens Bastian was die vlamme al hoog en die veiligheidshek gesluit. Sy vertel hulle het die brand met tuinslange en emmers water probeer blus. Berading “Ons kon nie meer doen as keer dat die brand versprei nie.” By Son se besoek was nie Titus of Claasen se ma tuis nie. Titus se ma, Nadia, is glo na die polisie geroep. Lena was by die TC Newman-daghospitaal vir berading en kalmeermedisyne. Volgens ’n bron het niemand nog die gesin se lyke gaan uitken nie. “Hulle het onherkenbaar verkool.” Die polisie en die Drakenstein-munisipaliteit het die voorval bevestig. Son verneem afgevaar­digdes van die munisipaliteit sal binnekort die slagoffers se families besoek.