DIÉ is die maand waarin ons ons land se grootste ikoon – Nelson Mandela (1918-2013) – vier. En om Madiba-maand te vier, staan kykNET reg met ’n dokumentêre reeks Madiba: ’n Uitsonderlike Roeping. Kykers kan uitsien na tonele waar Madiba grootgeword en skoolgegaan het. Die dokumentêr bied ’n epiese reis op die spoor van die uitsonderlike vryheidsvegter en ons eerste demokraties verkose president. In die ses episodes sal kykers ’n blik gebied word hoofsaaklik op oud-president Nelson Mandela se vroeë lewe. Die reeks bevat onbekende verhale wat sy jare lange persoonlike assistent, Zelda la Grange, nou deel. Dis ’n soektog na die plekke, omstandighede en mense wat Mandela as ’n mens geslyp het. Zelda ontdek ook hoe dié uitsonderlike man sy roeping gevind het. Zelda het Mandela die eerste keer in 1994 ontmoet toe sy ’n lid van sy presidensiële personeel geword het. Getuie En toe hy in 1999 uitgetree het as staatspresident, het hy einste Zelda aangewys as sy persoonlike assistent. In haar reise saam met hom oor die wêreld heen was Zelda ’n getuie van die miljoene mense wie se lewe hy aangeraak het. Sy het ’n skatkis van herinneringe ná 19 jaar in dié staatsman se teenwoordigheid. En min mense weet soveel oor die jong Mandela as Zelda. Vyf jaar ná sy dood het sy teruggekeer na die plekke wat so na aan sy hart was.