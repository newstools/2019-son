DIE Helenvale-kliniek, wat nou al langer as ses maande weens veiligheidsredes vir die publiek gesluit is, gaan in September weer vir die gemeenskap oopgestel word. Dié kwessie is Vrydag by die Gelvandale-polisiestasie bespreek. Op die meeting was onder andere brig. Laurence Soekoe, stasiebevelvoerder van die Gelvandale-polisie, Wayne Jaggers, voorsitter van Gelvandale se gemeenskapspolisiëringsforum, Farouk Jeptha, voorsitter van die Concerned Citizens of PE Metro, lede van die kliniek-komitee en afgevaardigdes van die provin­siale gesondheidsdepartement. Die kliniek op die hoek van Bell- en Gailweg het sy deure gesluit omdat pasiënte en personeellede gereeld beroof en geïntimideer is deur misdadige elemente. Jaggers sê op Vrydag se meeting is planne bespreek om die sekerheid by die kliniek op te skerp. Daar is sprake van panic buttons, CCTV-kameras en ’n nuwe sekerheidsmaatskappy wat aangestel gaan word. Volgens hom gaan daar ook tydelik ’n cop by die kliniek ontplooi word totdat die situasie normaliseer. Hy sê die aanhoudende rooftogte op die hoek van Gail- en Bellweg gaan nou end kry. Volgens Jaggers is die kliniekpersoneel steeds te bang om na die kliniek terug te keer. Hy sê om dié rede vergader hulle Vrydag met die personeel om hulle veiligheid te bespreek en hulle meer op hul gemak te laat voel. Volgens Jaggers is die datum vir die voorlopige opening van die kliniek 2 September, want die kontrak van die huidige sekerheidsmaatskappy by die kliniek verstryk eers dan. “Die kliniek móét oop. Ons mense kan nie so ly nie.” Jaggers sê inwoners moet tans tot R100 betaal om in Malabar uit te kom vir mediese sorg. Jeptha sê op sy beurt die moontlikheid om die CCTV-kameras met die Gelvan­dale-polisiestasie te verbind, word ondersoek. Hy sê daar gaan ook van die gemeenskap verwag word om ’n wakende oog oor die kliniek te hou sodat misdadige elemente rondom die kliniek verwyder kan word. Volgens hom gaan sekerheid by 20 tot 30 klinieke in hoërisiko-areas opgeskerp word. Jaggers sê die poskantoor moes ook sowat drie jaar gelede sy deure sluit nadat mense buite die gebou beroof is.