'N GRYPDIEF van Kaapstad het hom lelik vasgeloop toe wetstoepassingsbeamptes hom met 'n gesteelde handsak vol dagga betrap het. Wayne Dyason, 'n woordvoerder van Kaapstad se wetstoepassingsafdeling, sê die grypdief het meer gekry as waarop hy gehoop het. Hy sê beamptes het Maandag gereageer op 'n klag van roof wat in die hoofweg van Delft plaasgevind het. "Met hul aankoms het die beamptes gesien hoe 'n man deur 'n vrou gejaag word. Die beamptes het hom agternagesit en hom gevang met die vrou se wit sak in sy besit." Dyason sê toe hulle die handsak oopmaak, was daar 10 pakkies dagga daarin. Die verdagte het erken dat hy die handsak gegryp, maar gesê hy het nie geweet wat binne in was nie. Die verdagte en die slagoffer word by die Delft-polisiestasie aangehou. - SowetanLIVE