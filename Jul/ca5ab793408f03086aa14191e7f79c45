DIE Opkomendes kry ’n kans om Suid-Afrika se krieketlui weer ’n bietjie moed te laat skep. Suid-Afrika en Sri Lanka se Opkomende spanne pak mekaar in twee vierdaagse wedstryde. En die tuisspan is oorgehaal om die plaaslike ondersteuners ’n slag te laat glimlag. Dit was die laaste ruk die een teleurstelling op die ander vir Suid-Afrika. Die Proteas se louwarm vertoning in die Wêreldbeker-toernooi was ’n terugslag. In dieselfde tyd het Pakistan se o. 19-span sy Suid-Afrikaanse eweknie in ’n eendaagse reeks verniel. Die Opkomendes het nie veel beter gevaar in ’n driehoekige eendaagse reeks nie en kon nie eens die eindstryd haal nie. Sri Lanka het dié reeks gewen deur die SA Studentespan in die eindstryd met ag paaltjies te klop toe Pathum Nissanka pragtig gekolf het. Suid-Afrika se afrigter, Shukri Conrad, reken egter die Opkomendes is gereed om hulle man te staan in die eerste vierdaagse wedstryd. Dié wedstryd begin vandag in Potchefstroom. Conrad weet Sri Lanka het ’n baie sterk span. “Dit is meer ’n Sri Lanka A-span as ’n Opkomende span. Vir ons spelers is dit ’n gulde geleentheid om hulle vaardighede teen sterk teenstanders te toets,” het hy gesê. “Ek dink dit sal baie beter as in die eendaagse reeks gaan. Sedert Maandag berei ons deeglik vir die meerdaagse wedstryde voor. “Ons wil goed wegspring. Elke­ speler in die groep moet slaggereed wees om sy deel by te dra. “Van die spelers het in die eendaagse reeks reeds baie geleer en goed gevorder. “Die groep beweeg in die regte rigting en is daarop ingestel om in die meerdaagse wedstryde beter mee te ding.” Die tweede meerdaagse wedstryd sal volgende Donderdag in Pretoria begin.