“DIT voel asof die Stad ons verder gestremd maak.” Só kla Rosaline Sahadow (33) van Mitchells Plain oor Dial-a-Ride. Laasgenoemde is die MyCiTi-busdiens se openbare vervoerdiens vir gestremdes. Sahadow is een van honderde pendelaars wat die Stad Kaapstad se Dial-a- Ride­-diens daagliks benut. Sy voel egter hulle vat haar vir ’n ride. Eers is die bus so vol soos ’n sardientjieblik, moan Sahadow, wat blind is. En dan, sê sy, daag sy boonop elke dag laat op by die werk. Sahadow sê: “Die probleem kom al ’n tyd aan. Ons moet hoor die busse bly breek. “Nou is daar minder busse op die pad omdat hulle maande besig is om die goed reg te maak.” Sahadow sê sy mind nie om haar seat met haar “gestremde familie” te deel nie, maar dis gevaarlik as dit laat raak. Sy verduidelik sy klok 17:00 uit, maar dan steek die bus eers amper 20:00 uit. “Ek het al gecomplain, maar dan kry ek net ’n reference-nommer.” Sahadow voel die Stad vermaak gestremdes met sy diens. “ ’n Mens is eintlik bang om te complain, want jy weet jy gaan weer hoor daar is baie gestremdes op die waglys. “Hulle maak dat gestremdes minder van ’n mens voel. Dis asof hulle ’n mens se gestremdheid vererger.” Sahadow sê daar is minder busse, maar die tarief word net hoër. Dít kan sy nie verstaan nie. Sy moan: “Sommige van ons moes self geleer het om met ons gestremdheid saam te leef. “Nou, hoekom moet ons nog toegeeflik wees met die Stad, wie se system gestremd is?” ’n Ingeligte van HG Travelling Services, wat deur die Stad gekontrakteer word, sê aan Son 12 van die 21 busse is op die pad. Die ingeligte sê die Stad help hulle om die ander op die pad te kry. Die Stad se mayco-lid vir vervoer, Felicity Purchase, het egter ander syfers. Sy sê daar is 18 busse op die pad en net vier busse word nog herstel. Sy sê daar is geen verskoning vir busse wat laat is nie, en voeg by: “Daar wás ’n probleem, maar dis nou opgelos.” Purchase sê hulle sal binnekort ’n assessering van Dial-a-Ride doen. Dit sal wees om uit te vind watter gestremde pendelaars voorkeur moet geniet. Sy sê: “Daar is meer as 2 000 gestremdes nog op die waglys. “Ons wil vasstel wie kwalifiseer vir vervoer met Dial-a-Ride. “Dis iets wat ons as baie sensitief moet hanteer.”