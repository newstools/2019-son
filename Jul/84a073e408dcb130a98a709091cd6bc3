DIE klein diamant wat geslyp moes word, kry nou vorm. Son het gister in Kylemore naby Stellenbosch met Herschel Jantjies se ouers gesels. Hy het die naweek uitgeblink in sy debuut as skrumskakel van die Bokke. Die trots kan duidelik op Sammy (55) en Adeline Jantjies (48) se gesigte gesien word wanneer hulle oor die eerste Springbok uit Kylemore praat. Die twee beskryf hulle seun se insluiting by die Springbokgroep as baie oorweldigend. Gefokus Albei ouers sê hulle kon nie byhou met die boodskappe en oproepe toe die nuus breek dat Herschel in die beginspan teen die Wallabies is nie. Sammy vertel sy seun se fokus was eintlik nooit op Springbok­rugby nie. “Hy het dit dag vir dag gevat en daarop gefokus om vir die Westelike Provinsie goed te doen en dan vir die Stormers.” Sammy sê hy het geweet Herschel het goeie eienskappe en sal ver kom, maar dis iets anders om ’n Springbok in die huis te het. Herschel het Saterdag skitterend gespeel en is welverdiend as man of the match aangewys. “Die hoogtepunt van Saterdag was toe Herschel met sy hand op sy bors staan en die volkslied in sy Boktrui sing,” vertel sy pa. Sy ouers meen sy talent kom van albei families. Herschel was van kleins af atleties. Hy het aan verskillende sportsoorte deelgeneem. Sy rugbyloopbaan het op laerskool in ’n rigting geskiet. By die Primêre Skool PC Petersen het sy sport­onderwyser, Christo Jef­thas, hom aangemoedig en ondersteun. Jefthas was ook die een wat gehelp het om Herschel ná laerskool by Paul Roos Gimnasium in te kry. Sedertdien het die kranige rugbyspeler bly presteer. Die ouers dink dit is hulle seun se nederigheid wat hom so ver gebring het en verder sal vat. Wanneer Herschel nie op die rugbyveld sy staal wys nie, kyk hy hoe sy jonger broer, Sammy-Jo, klubrugby speel vir Kylemore. Sammy-Jo sê hy is altyd bly wanneer sy ouboet kom kyk hoe hy speel, want hy leer baie by hom. “Hy ondersteun my baie en gee altyd raad.” Uitleef Herschel se sukses kan vir jong mense in sy gemeenskap baie lesse leer. Sammy-Jo meen ’n kind moet sy droom kan uitleef en ouers moet die platform skep om dit moontlik te maak. Hy sê ook ’n mens moenie jou omstandighede as ’n verskoning vir mislukkings gebruik nie. Jy moet dit liewer gebruik as ’n goeie rede om te kan presteer. Die gemeenskap het Saterdag almal op die sportveld bymekaargekom. Daar het hulle op twee groot skerms na die goue seun van Kylemore gekyk en vir hom geskree. Herschel is op die oomblik saam met die Springbokke in Nieu-Seeland. Die Bokke kom hierdie naweek in die Rugby Championship teen die All Blacks te staan. 