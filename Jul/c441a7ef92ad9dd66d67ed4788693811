DIE Valke het klagte teen die Muvhango-akteur Macdonald Ndou voorlopig teruggetrek. Ndou, bekend vir sy rol as die baddie, KK, in dié gewilde sepie, het Maandag saam met Owen Landi en Emmanuel Shabani in die Booysens-landdroshof verskyn. Dié drie is Vrydagmiddag tydens 'n Valke-operasie by die Southgate-winkelsentrum gearresteer toe hulle glo geld by 'n besigheidsman wou afdreig. Hulle het verskyn vir ontvoering, afdreiging asook 'n klag van hulself voordoen as polisiebeamptes. Ndivhuwo Mulamu, 'n Valke-woordvoerder, sê die besluit om klagte teen Ndou terug te trek beteken nie dat dit nie weer ingestel kan word nie. "Niks keer ons om bewyse voor die hof te bring om die saak weer op die hofrol te plaas nie," sê Mulamu. Landi en Shabani gaan na verwagting Vrydag om borgtog aansoek doen. - Jacaranda FM 