GEORGE. – ’n Man (29) word in ’n hospitaal behandel nadat hy met ’n hark oor die kop geslaan is. Die voorval het Maandagmiddag in die Borcherds township van George gebeur. Jacky Fisher het arm- en kopwonde opgedoen nadat sy jare lange buurman Almond Tuys (56) hom met ’n hark bygekom het. Fisher sê hy het sy bure se 10-jarige dogter na die spaza shop gestuur om ’n entjie te gaan koop. “Ek en ’n vriend het in my shack gesit. Die man het ingekom en my oor die kop en arm geslaan. “Hy wou weet waarom ek sy dogter gestuur het om vir my ’n entjie te gaan koop. Ek het gesê ek is jammer, maar toe slaan hy my en waarsku my om dit nie weer te doen nie.” Fisher sê hy het die kind al voorheen gestuur. Sy buurman het nooit daaroor gekla nie. Tuys sê hy wil nie sien dat sy kinders entjies koop vir ander mense nie. “As jy wil rook, gaan self na die winkel en koop jou eie sigarette. Ek stuur self nie my kinders om entjies of alkohol te koop nie.” sê hy Volgens Tuys het hy al met Fisher hieroor gepraat, maar hy hou aan daarmee. “Ek het hom nie met die hark geslaan nie. Ek het hom daarmee gestoot. Toe val hy met sy kop van die stoep af,” voeg hy by. ’n Gemeenskapswerker, Shiela Mannie, sê dis sleg om kinders te stuur om sigarette te gaan koop. “Ons het workshops hieroor gehad, maar mense doen dit steeds. “As jy jou kind stuur om alkohol of sigarette te koop, stel jy goed aan die kind bekend waarvoor hy of sy nie reg is nie.” Mannie sê mense moet kids morele waardes leer en hulle nie vernietig nie. “Hulle is ons toekomstige leiers,” sê sy.