DIT blyk dat die Suid-Afrikaanse Rugbyunie (Saru) nou die ontwikkeling van vrouerugby met ’n bietjie meer erns bekyk. Dít nadat Saru gister bekend gemaak het dat 40 o. 18-meisies gekeur is vir ’n hoëprestasie-oefenkamp in die Paarl. Die kamp is by die Hoërskool Paarl Gimnasium. Dis die eerste keer dat Saru so iets vir jong vrouerugbyspelers reël. Twee lede van Saru-afrigtingsentrums vir jeugdige sal die girls afrig. Hulle is Zolisa Naka van Grens en Ronald Maarman van Griekwas. Talent Hulle word bygestaan deur twee voormalige Springbokspelers, Lorinda Brown en Lamla Momoti. Naka, Maarman, Brown en Momoti sal aan die spelers se fiksheid en vaardighede werk. Die kamp dien ook om talent vir die spel op senior provinsiale en nasionale vlak uit te sonder. Vrouerugby, nes ander nasionale vroulike spansportsoorte, kort egter borgskappe en professionalisme. Daarsonder sal hulle altyd sukkel om regtig mededingend te wees.