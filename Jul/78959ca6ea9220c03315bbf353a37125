DIE bestuurder van die Al-Noor Kinderhuis wat weens korrupsie en bedrog aangekeer is, wil bail hê. Amani Fonguh Okpara (49) het laas week in die Kaapse landdroshof verskyn. Okpara staan tereg op vyf klagte van die oortreding van die Wet op Immigrasie en dwarsboming van die gereg. In Junie het die Wes-Kaapse departement van maatskaplike ontwikkeling 17 kinders uit die kinderhuis verwyder nadat bewerings van fisieke en seksuele misbruik aan die lig gekom het. Okpara verklaar sy is die backbone van haar gesin. Haar Nigeriese man is glo huis toe om na sy siek ma te kyk. “Ek het twee dogters, (19 en 5) en sorg finansieel vir hulle. Sou ek in hegtenis bly, sal ek nie kan sorg vir my oudste dogter, wat aan die Universiteit Stellenbosch studeer nie. “My minderjarige kind sal ook ouerloos gelaat word.” Okpara sê sy het hoë bloeddruk. Sy was ’n pasiënt in die Vincent Pallotti Hospitaal, “maar ná my arrestasie het ek niks medikasie gekry nie”. Sy sê die stres oor die hofsaak vererger ook haar toestand. Okpara sê sy gaan onskuldig pleit. Sy sê ook sy gaan nie inmeng met die staat en getuienis nie. Maar die Valke se kapt. Michael Darries byt nie aan dié mooi broodjies nie. Hy sê Okpara het twee huise in Nigerië en sy wag net om vrygelaat te word om te vlug. Darries sê Okpara se oortredings is bokse vol admin. Haar twee valse huwelike en korrupte vriendskap met polisie het ook in die hof aan die lig gekom.