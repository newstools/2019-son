DIE bokspromotor Eddie Hearn dreig Andy Ruiz nou met regstappe as hy nie instem om sy swaargewigtitel van die wêreld teen Anthony Joshua in Brittanje te verdedig nie. Hy sê Ruiz het geen opsie as om te boks waar Joshua die geveg wil laat plaasvind nie. “As Ruiz weier om in die Verenigde Koninkryk te boks, sal hy hom in ’n ‘groot regs-gemors’ bevind,” het Hearn aan The Sun gesê. Vasbeslote Ruiz kap egter terug en sê hy sal voortaan besluit waar hy wil boks. “Van nou af call ek die shots,” het ’n vasbeslote Ruiz gesê. Hearn sê: “Joshua sal boks waar hy die gemaklikste is. En dis die einde van die storie. “As Ruiz weier om in te stem, sal ek regstappe doen wat hom dalk sal kan verbied om te boks. “Ruiz ken die inhoud van die kontrak wat hy onderteken het. “Albei partye het daartoe ingestem. “Hy het dus kontraktuele verpligtinge wat hy moet nakom. “Joshua sal uiteindelik beslis waar die rematch plaasvind. “En dit is beslis nie onderhandelbaar nie,” het Hearn bygevoeg. Ruiz het die bokswêreld verlede maand geskok toe hy Joshua, die verdedigende kampioen, in die sewende ronde uitgeslaan het. Joshua is eindelik vier keer platgeslaan voordat Ruiz as Mexiko se eerste swaargewigkampioen van die wêreld gekroon is. Die stryery vertraag die finale reëlings van die kragmeting.