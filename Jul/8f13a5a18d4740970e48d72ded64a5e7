LADISMITH. – Lt.kol. Jakobus Marthinus het Internasionale Dwelmbewusmakingsdag gebruik om die jeug hier aan te moedig. Marthinus het ’n groep jeugdiges by die polisiekantoor gevra om die polisie te help in die stryd teen misdaad. “Stel altyd ’n voorbeeld en tree verantwoordelik op. Dwelms, soos julle weet, is ons gemeenskappe se grootste probleem. “Waar drank en dwelms betrokke is, sal daar altyd misdaad wees.” Die dorp gaan gebuk onder geweldig baie inbrake. Onlangs is die Verenigende Gereformeerde Kerk se voorraad kombuisware, wat deur dekades heen opgebou is, in een nag alles gesteel. Jeugdiges breek in om hulle dwelmbehoeftes te finansier. Abriel Afrikaner, ’n bekende jeugaktivis, sê: “Die jeug is die buffer teen misdaad. Ek glo deur sang en drama kan ons die jeug in hulle eie taal bewus maak van die gevare van dwelms. Daarom tree ons gereeld op jeugbyeenkomste op.” Marthinus het bygevoeg: “Kerke moet gemeenskappe maan teen misdaad.” Dawid Bothman, die voorsitter van die plaaslike gemeenskapspolisiëringsforum, se pleidooi aan die jong mense was dat hulle ambassadeurs moet wees. “Moenie ’n statistiek word nie. Geniet julle jonkheid, maar weet dat God ’n mens tot verantwoording hou.”