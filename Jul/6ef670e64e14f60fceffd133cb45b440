GANGSTERS is al tot bekering gebring by die Ebenezer North Community Church in Jackson­ville in die Baaise Northerns. So het past. Russell Viljoen Vrydag aan Son op Sondag gesê. Volgens Viljoen woon baie bendelede hulle kerkdienste by, maar min bly aan. “Ons encourage hulle dan maar aanhoudend,” vertel hy. Volgens Viljoen doen hulle begrafnisdienste vir dié wat niemand anders het nie. Hy sê van hulle lidmate is voormalige drug dealers. “Ons categorise nie mense nie.” Hy sê toe die kerk nog uit die markiestent in Mpukostraat bedryf is, is drie waaiers tydens ’n inbraak daar gesteel. Lede van die gemeenskap het toe vir hom uitgewys wie die booswigte is. Viljoen verduidelik dis toe dat hy besluit om twee sakke groceries te koop en dit na die booswigte te neem. Volgens hom wou hy hulle seën met die groceries. Viljoen sê die next Sondag toe sien hy die boosdoeners in die kerkdiens. Toe hy toe vra wie vir gebed na vore wil kom, het die waaier-diewe eerste opgestaan en na voor in die kerk geloop. Viljoen sê in die kort tydjie dat die gebou nou al daar staan, is een van die mure reeds met twee bullets deurboor. Hy het besluit om nie die gate toe te stop nie, want wanneer die kerkmense die gate sien, moet hulle weet hulle is deel van die oplossing, nie die probleem nie.