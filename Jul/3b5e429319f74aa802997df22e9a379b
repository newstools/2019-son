DIE Oos-Kaapse departement van onderwys se main job is om leerders se prestasie te verbeter. Só het Fundile Gade, die provinsiale LUR vir onderwys, die afgelope week in Bhisho in sy begrotingstoespraak gesê. Die begroting vir die boekjaar 2019/2020 beloop ’n allemintige R36,3 miljard. Gade het ’n klomp sake op die hart gehad. Dit het ingesluit materiaal, infrastruktuur, akademiese prestasie, die akkommodering van leerders met spesiale behoeftes en veiligheid. Aangestel Die LUR het belowe die departement sal seker maak skoolboeke en -benodigd­hede word betyds afgelewer. Hy het gesê skole het reeds nuwe tafels en stoele gekry. “Jare gelede was daar baie uitdagings met baie leerders wat nie die nodige materiaal betyds gekry het nie. “Intussen is 21 meubel­fabrieke betrek. Teen die einde van 2018 se skooljaar is meer as 35 000 meubelstukke by skole afgelaai.” Tans is daar meer as 80 projekte aan die gang. “Sowat 560 skole in die provinsie het internet-kiosks ontvang. “Dit sal die onder­wysers internet-toegang gee om navorsing te doen. “Altesaam 5 441 hoofde het ’n tablet met internet-toegang gekry. En laptops met datatoegang en die kurrikulum se inhoud daarop is aan 24 485 onderwysers verskaf,” aldus Gade. Skole word ook beloon as hulle leerders puik matriekuitslae behaal. Gade belowe selfs: “Ons sal ook prestasiegeld gee aan die gr. 12-leerders wat die beste uitslae (bo 80%) in hoë­impak-vakke behaal.” ’n Plan genaamd Focus Schools sal fokus op die verbetering van die matriekslaagsyfer. Die teiken is 73%. Volgens die LUR gaan die departement ook aandag gee aan leerders met spesiale behoeftes, byvoorbeeld kinders met outisme. Hy sê die aantal leerders met spesiale behoeftes neem toe. Dis veral die geval in die Nelson Mandelabaai-metro, Buffalo City-metro en die King Sabata Dalindyebo Plaaslike Munisipaliteit. Die instandhouding van infrastruktuur was nog een van die besprekingspunte. Die onderwysdepartement het die afgelope jaar ses groot projekte afge­handel. By 19 skole is werk aan water­ en sanitasie afgehandel. Veiligheid bly ook ’n bron van kommer. Hieroor laat die LUR hoor: “In die vorige boekjaar is daar 114 patrolleerders na 102 hotspot-skole in al 12 distrikte gestuur. “In samewerking met die program van uitgebreide openbare werke (EPWP) is 50 ‘loopbusse’ gestig. “Gemeenskaps­lede loop na en van die skool saam met leerders om hulle te beskerm.” Die departement sal volgens die LUR aanhou om met die departement van vervoer saam te werk om seker te maak leerders kom by die skool uit. Gade voeg ook by: “Maatskaplike euwels in ons skole het ’n uitdaging geword. “Skole het ’n plek geword waar dwelmhandelaars en diewe sake doen. Ons sal maatreëls toepas om dié gedrag hok te slaan.” Dwelmtoetse is by altesaam 129 skole gedoen en onderwysers het opleiding hieroor ontvang. Gade het ook gepraat oor die werk wat die departement in die boekjaar 2018/ 2019 gedoen het. “Die Oos-Kaap het die afgelope twee jaar talle strategiese ingrypings gedoen om resultate te verbeter. In dié tyd het ons begin uitreik na ons maatskaplike vennote. Belanghebbers “Ons het op verskillende maniere betrokke geraak en daaroor gepraat. “Vroeër vanjaar het ons ’n suksesvolle forum vir belanghebbers gehou.” Ag distriksdirekteurs en twee cluster-hoofdirekteurs is ook aangestel.