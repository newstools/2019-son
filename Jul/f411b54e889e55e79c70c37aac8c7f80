DIE talentprogram Maak My Famous staan einde se kant toe. Dit beteken die topvyf-deelnemers moet die gehoor vanaand éérs beïndruk. So, jy kan jou maar regmaak vir vermaak uit die boonste rakke. Die vyf talentvolles gaan elkeen die Maak My Famous stage vir ’n konsert van vyf minute oorneem. Bernice beoog om Die Heuwels Fantasties se “Klein Tam­botieboom” te doen. Cheswyn Ruiters van Worcester wil Gerhard Steyn se “Baby Tjoklits” perform. Die klassieke trio SA Ensemble gaan jou serenade met “Amazing Grace”. Megan gaan ’n pragtige weergawe van Jo Black se “Bring die Hoop Weer Terug” sing. En wanneer daai vier ouens van Ocean View, The Unknown, die stage vat, beter jy uit daai stoel klim en saam met hulle dans. Ná die performances sal een van die topvyf ongelukkig die kompetisie verlaat. Die top-vier sal in die regstreekse finaal sake uitspook. Kykers het nog die hele week om te stem vir wie ook al hulle in die top-twee wil hê. Die finaal word op 11 Julie vanaf 20:00 regstreeks op kykNET en kykNET & kie uitgesaai. Tussen Ons word daardie aand 21:30 gewys om hiervoor plek te maak. 