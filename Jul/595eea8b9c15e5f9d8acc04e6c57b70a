VYF verdagtes is Woensdagoggend gearresteer in verband met 'n Isuzu-afleweringsvoertuig wat in Harare, Khayelitsha gesteel is. Lede van die polisie se blitspatrollie het die voertuig in die parkeerarea van 'n winkelsentrum in Browns Farm opgemerk. Langs die voertuig was 'n silwergrys Volkswagen Polo Vivo met vyf passasiers Die polisielede het opgemerk hoe een van die passasiers items uit die Isuzu haal en in die Polo Vivo sit. Hulle het op die voertuig toegesak toe dit die parkeerarea wou verlaat. Die passasiers en die voertuig is deursoek. Die Polo Vivo waarin die verdagtes gery het, is laas jaar in Desember Pretoria-Wes as gesteel aangemeld. Die polisie het ook vasgestel dat die Isuzu-afleweringsvoertuig vroeg Woensdagoggend gesteel is. Al vyf verdagtes is gearresteer en sal binnekort in die hof verskyn. 'n Sesde persoon, 'n 28-jarige, is ook Woensdagoggend gearresteer vir die motorfietsdiefstal. Die polisie het ook Dinsdagaand 'n 19-jarige man gearresteer nadat 'n Toyota Etios in Crossroads gekaap is.