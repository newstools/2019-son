DIE DA het die ANC in ’n tussenverkiesing in Barrydale by die Swellendam-munisipaliteit geklop en ’n wyk van die ANC afgevat. Michael Pokwas van die DA het 1 457 stemme (51,91%) gekry teenoor die ANC se kandidaat, William Riddles, wat 1 056 stemme (41,97%) gekry het. Die EFF se Stefanus Nel het net drie stemme (0,12%) gekry. Bonginkosi Madikizela, Wes-Kaapse DA-leier, sê dié uitslag wys dat die inwoners in die dorp vertroue in sy party het. Madikizela sê: “Die pos in dié wyk is vakant sedert die ANC-wyksraadslid weens verskeie oortredinge uit die pos verwyder is. Teleurgesteld “Die inwoners het hulle frustrasie uitgespreek oor die ANC se onvermoë om merkbare vordering in die wyk te maak.” Dennis Cruywagen, Wes-Kaapse ANC-woordvoerder, sê die ANC is teleurgesteld. Hy voeg egter by dié terugslag het die party nie moedeloos gemaak nie. Hy sê: “Ons wil ons supporters wat gekom het om vir ons te stem, bedank.” Volgens Cruywagen sal die ANC nie ophou om die DA teen te staan nie. Hy hou vol die DA dra nie die belange van die inwoners op die hart nie. “Hy (die DA) stel nie belang in die verbetering van die sosio-ekonomiese situasie van die armes nie,” voeg Cruywagen by.