DIE Eersterivier-atletiekklub bied Saterdagoggend die Avbob-wedloop oor 15 km, ’n 10 km-pretloop en ’n 5 km-pretdraf oor ’n vinnige en plat roete aan. Al drie wedlope begin en eindig by die Primêre Skool Stratford in Eersterivier. Vanjaar se wedloop is deel van Westelike Provinsie Atletiek (WPA) se reeks Coca Cola Liga-wedlope. Dit beteken dat deelnemers ligapunte vir hulle klubs verdien deur die 15 km- en 10 km-wedlope te voltooi. Punte word toegeken volgens die aantal atlete wat hulle klubs verteenwoordig. Die vertoning van die atlete word ook in ag geneem. Die 15 km spring 07:15 weg. Die 10 km-pretloop begin 07:30. Die 5 km spring ’n uur later – 08:30 – weg. Die afsnytyd vir die 15 km is 2 uur 30 minute. Deelnemers aan die 10 km-pretloop moet die resies binne 2 uur klaarmaak. Inskrywings vir klubatlete is R80 vir die 15 km en R50 vir die stappers in die 10 km. Drawwers wat nie aan klubs behoort nie, betaal R130 vir die 15 km en R90 vir die 10 km. Juniors betaal R30. Inskrywing is gratis vir deelnemers ouer as 70 jaar. Registrasie vind 05:00 op die oggend van die wedlope in die skoolsaal van Stratford Primêr plaas. Vir diegene wat vroeg wil inskryf, is daar die opsie om al vandag tussen 17:00 en 20:00 by die skool te gaan registreer. Kontak Gary Pekeur by 074 343 2332 of Raphael Manuel by 072 695 9008 vir meer inligting.