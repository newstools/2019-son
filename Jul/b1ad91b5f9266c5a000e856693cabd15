DIT sou maar altyd ’n tawwe uitdaging teen die sterbelaaide Jaguares XV van Argentinië gewees het. Maar niemand het verwag dat die Boland meer as 50 punte sou afstaan nie. Nou lek Randall Modiba, breier, en sy Kavaliers hulle wonde ná ’n nederlaag met 17-54 in die Eerste Liga van dié jaar se Currie Cup. Die Jaguares XV het met dié sege in Potchefstroom gewys hulle is die span om te klop, en dat die Eerste Liga dalk ’n trappie te laag vir hulle is. Dié span is basies die Argentynse nasionale span se naasbestes wat net in naam ’n gedaanteverwisseling ondergaan. Dis ’n span wat ook jaarliks deelneem aan die Americas Rugby Championship teen lande soos Kanada en Amerika. Dit sou dalk meer sin gemaak het om so ’n span vol internasionale spelers in die kompetisie se Premier­liga te laat speel. Die Jaguares XV het ses drieë onderweg na hulle groot sege oor die Kavaliers gaan druk. Facundo Cordero, linkervleuel, het twee keer afgerond.