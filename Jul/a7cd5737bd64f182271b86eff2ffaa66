DAAR is nuwe energie in die Boland-Kavaliers se kamp. Dit volg nadat die Kavaliers die SWD-Arende se doppie laat klap het om die tweede plek op die punteleer in die Eerste Liga van die Currie­beker-reeks in te neem. Die Bolanders het die Suid-Kapenaars Vrydag behoorlik gekarnuffel vir ’n sege van 32-3. Randall Modiba, Boland se afrigter, het sy span geloof vir die wyse waarop hulle die game plan uitgevoer het. “Dit was eintlik eenvoudig. Hou besit en gee die teenstanders geen ruimte nie,” vertel Modiba. “Dit was ’n skitterende spanpoging. Dit gee ons ’n kans om ’n plek in die halfeindronde te verseker. Die Bolanders is nou in die derde plek met 12 punte ná vier wedstryde. Die Valke, wat Saterdag in Worcester se Boland-stadion gaan besoek aflê, is in die tweede plek. Eddie Myners, SWD se breier, gee toe sy span het geen teenvoeter vir die goed geoliede Bolanders gehad nie. “Hulle plan om ons geen ruimte toe te laat nie, is baie goed uitgevoer. Ons is in foute ingedwing met die volgehoue druk wat hulle op ons toegepas het,” sê Myners. “Ons het die ervaring van die slot Etienne Oosthuizen gemis. Daar is beslis harde werk wat dié week op ons wag. Die Arende maak gereed om die Argentynse Jaguares XV in Potchefstroom die stryd te gaan aansê. Dit gaan beslis nie maklik wees nie. Vra maar vir die OP Olifante, wat ’n nederlaag van 15-54 teen die buitelanders gely het. Dit beteken die Luiperds is nou vyf punte agter die Valke. Maar met hulle 10 punte is hulle nog ver agter die Jaguares XV, wat met 20 punte bo-aan die punteleer pronk. ) Dié week se bepalings is: Griffons t Luiperds; Boland t Valke; Jaguares XV t SWD; Grens-Bulldogs t OP Olifante.