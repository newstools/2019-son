’N FAMILIE soek nog antwoorde nadat ’n vrou se ontbinde lyk in die bosse gevind is. Amper sewe maande ge­lede al. Judith Isaacs (32) van Eersterivier was drie dae vermis toe haar familie haar as vermis aangemeld het. Die lyk van dié ma van twee minderjarige kinders is toe op 16 Desember in die bosse naby Mfuleni gekry. Maar hiervan moes die familie eers in April hoor toe hulle gesê is dat hulle dogter se lyk in die morgue lê. Isaacs se familie glo sy is iewers anders vermoor en haar lyk is in die bosse by Mfuleni gedump. Sy was kaal en haar lyk was erg ontbind. Volgens Judith se pa, Reynold­, is dit baie moeilik vir hulle om berusting te kry. Hy sê: “Dieselfde dag dat ons haar as vermis by die polisie gaan aanmeld het, is haar lyk in die bosse by Mfuleni gekry. “Die polisie het nooit vir ons kom sê nie. “Hulle het vier maande daarna, toe hulle die uitslae van die vingerafdrukke kry, kom sê ons moet ’n lyk by die morgue kom uitken. Hartaanval “Daar is vel onder haar naels gekry en hulle wag nou nog op die uitslae van die DNS-toetse. Volgens hom het sy vrou ’n ligte hartaanval gekry en sy was vir ’n ruk in die hospitaal. “Sy is nog baie hartseer en soek antwoorde oor wat met ons dogter gebeur het.” Volgens sers. George Mjiwu, polisiewoordvoerder, ondersoek die polisie die moordsaak, maar niemand is nog gearresteer nie. Enige iemand met inligting oor die moord kan die polisie se Stop Misdaad-lyn tolvry by 08600 10111 skakel.