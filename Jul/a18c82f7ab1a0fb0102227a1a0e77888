STELLENBOSCH. – “Huise. Ons soek huise!” Dís wat ’n groep gatvol inwoners en backyard dwellers van Cloetesville en Idasvallei gister geëis het. Sowat 200 inwoners het vreedsaam opgeruk na die munisipale kantoor om hulle griewe bekend te maak. Die ongelukkiges behoort tot verskillende gemeenskapsforums, maar hulle het in een groep byeengekom. Behoeftes Vinton Morgan, voorsitter van Idasvallei se behuisingskomitee, dink die munisipaliteit moet ’n noodplan vir behuising saamstel. Dié eis is in die forum se memorandum, wat gister oorhandig is. Morgan het gekla: “Die mixed-use-behuisingsprojek in Idasvallei moet onmiddellik gestop word. Die projek bevoordeel nie die behoeftes van die mense nie. “Daar was ook geen gesprek met die gemeenskap of trans­parency in die projek nie.” Morgan sê almal het die reg op toegang tot noodsaaklike behuising. Yolanda Goldstein, ’n backyard dweller in Idasvallei, dink die pryslys wat hulle vanjaar vir die mixed-use housing project gekry het, is belaglik. “Ons was onder die indruk dié housing project kan mense help wat al lank op die waglys is. “Maar nou moet ons ’n combined inkomste van minstens R13 000 hê om vir ’n huis goedgekeur te word. Geld wat ons moet waar kry? “Ons sukkel klaar en leef van die hand na die mond. Waarom moet ons so sukkel om te bly in die gemeenskap waar ons gebore is?” Die groep het sy memo oorhandig aan Nyaniso Jindela, die onderburgemeester. Die mayor, Gesie van Deventer, was glo nie beskikbaar nie. Voor sy oorhandiging het Niklaas Willemse, woordvoerder van die Stellenbosch Backyard Dwellers’ Forum, die griewe en eise uitgelees. Volgens Willemse het hulle die reg op ’n huis en ’n gesonde omgewing. “Ons is moeg daarvan om in hokke te bly en emmers vir toiletgeriewe te gebruik. Ons menswaardigheid word aangetas. Is dit waarvoor ons in die Wes-Kaap gestem het, om só te behandel word? “U werk met mense se lewe en menswaardigheid, nie met diere nie.” Die memorandum is toe geteken en aan Jindela oorhandig. Daarna is in ’n brief van die burgemeester se kantoor bevestig in die volgende paar dae sal twee vergaderings gehou word.