'N TAXIBESTUURDER van Johannesburg verskyn Vrydag in die hof ná hy op CCTV-kameras betrap is terwyl hy een van sy passasiers verkrag. Die 23-jarige slagoffer het Woensdag om 18:00 'n taxi vanaf Naturena na die Bree-taxistaanplek gevat. Volgens die polisie het die driver eers die ander passasiers afgelaai totdat sy alleen agter gebly het. Toe hulle die taxi-staanplek nader, het die slagoffer gevra om afgelaai te word. Die bestuurder het egter weggejaag na 'n afgeleë gebied. Kapt. Mbele, 'n polisiewoordvoerder, sê: "Die verdagte het haar gesleep en uitgetrek. CCTV-kameras het vasgevang hoe hy die half-kaal vrou in die bos sleep." Die beeldmateriaal is by die Johannesburgse metropolisiedepartement gekry waarna 'n arrestasie gemaak is. Die verdagte sal Vrydag in die Johannesburgse landdroshof verskyn. - News24