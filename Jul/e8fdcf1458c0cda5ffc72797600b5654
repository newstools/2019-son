DIEWE het by die West End United-sokkerklub in Athlone ingebreek en die plek rot en kaal besteel. Die varke het met sporttoerusting ter waarde van duisende rande die hasepad gekies. Die voorval het Maandagnag in St. Frusquinweg, Sunny­side, plaasgevind. Sokkersportsakke, boots, toerusting, vleis en ’n welding- en grinding-masjien is gesteel. Die president van die sokkerklub, Fred Norman, het die klub die vorige aand omstreeks 20:00 toegesluit. Volgens Norman is die inbraak die volgende oggend deur ’n munisipale werker – een van die ouens wat die oggend die gras kom sny het – aangemeld. ’n Ontstelde Norman sê: “Die diewe het weggekom met die sokkerklere, die kos in die yskas, messe en vurke én ’n toolbox. “Ons was juis besig om een van die vensters aan die agterkant met diefwering toe te maak weens die inbrake in die gebied. “Die toolbox het die grinder, welder en ander toerusting ter waarde van meer as R1 200 ingehad.” Volgens Norman is hulle al meer as 20 jaar in die gemeenskap en dis die eerste keer dat daar by die klub ingebreek is. Hulle het ontwikkelingspanne van 7 tot 11 jaar oud. Ál die kinders kom uit agtergeblewende gemeenskappe in die omgewing. Volgens Norman het die sokkerklub ’n verlies van sowat R21 000 gely. Hulle is ook tans besig met ’n skoolprogram genaamd “A Child in Sport is a Child Out Of Court. Kapt. FC van Wyk, polisiewoordvoerder, het bevestig ’n sakeroof word ondersoek. Niemand is al gearresteer nie en die ondersoek duur voort. Enige iemand met inligting oor die voorval kan die Ath­lone-polisiestasie gerus by 021 697 9238/39 skakel.