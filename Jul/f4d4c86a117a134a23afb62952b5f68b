DIE oorlog teen gangsters is nou official. Gister het Oscar Mabuyane, die Oos-Kaapse premier, besoek afgelê in die Baaise noordelike gebiede. Hy was vol beloftes en het inwoners gerusgestel en gesê die polisie sal gangsters vasvat. Hy en sy afvaardiging het eers ’n draai gaan maak by die Sekondêre Skool Arcadia en daarna by die Primêre Skool Strelitzia. Hier het Mabuyane ook 12 splinternuwe polisievoertuie aan die SAPD oorhandig. Die meeste sal na die teen-bende-eenheid gaan. “Die regering het ophou praat. Ons deal met die kwessie en konfronteer dit volstoom. “Ons is in ’n oorlog teen gangsters. “Ons verklaar oorlog teen dwelms. Ons gaan dit doen – straat vir straat en deur tot deur. “Die polisie gaan jou huis binnekom. Ons sal nie geïntimideer word deur gangsters en drug dealers nie. “Ons gaan hulle uitvee waar ook al hulle hul lelike koppe wys.” Mabuyane meen gangsters laat inwoners weerloos. “Dit steek selfs kop uit in tronke. Diegene in die tronke kommunikeer met mense buite die tronk. “Ons jong kinders en gemeenskappe is so kwesbaar. “Kinders so jonk as 12 jaar oud word gerecruit – hulle word gebruik om dood te maak en vir ander verkeerde dinge.” Hy het die skoolkinders gewaarsku om nie betrokke te raak by gangsterism nie, al koop hulle nice All Star-skoene vir die kinders. Invaar Hy het gesê hulle wil seker maak al die sekuriteitskameras in die Nelson Mandelabaai-metro werk sodat almal “uit ’n mikroskopiese oogpunt” gesien kan word. Die burgemeester, Mongameli Bobani, het verklaar al die kameras in die Metro sal vandag nog funksioneer. Lt.genl. Liziwe Ntshinga, die Oos-Kaapse polisiekommissaris, het gesê hulle sal van huis tot huis gaan en elke hoek en draai invaar. “Dís waar julle ons gaan vind. Die (nuwe) voertuie gaan elke dag gesien word – in die oggende wanneer die kinders skole toe gaan en in die middae. “Ons het ons Nyalas en Casspirs op strategiese plekke geplaas waar ons kinders skool toe loop.” Sy het bygevoeg polisiebeamptes van “nasionale vlak” werk al sedert Desember 2018 in die noordelike gebiede. Ntshinga het egter gesê die geweld vloei oor na die Motherwell cluster en die polisie is ook daar ontplooi. Uitstekende Toe Mabuyane gevra is of die army ook hier gaan intree soos op die Kaapse Vlakte, het hy gesê hulle glo die polisie in die provinsie het genoeg resources om die job te doen. “Ons is tevrede met die polisie se uitstekende werk,” het Mabuyane gesê. “Hierdie is egter ’n maatskaplike kwessie. Ons mense leef nie regtig in veilige gemeenskappe nie.” “Ons weet die probleem is al geruime tyd hier en dit kan nie oornag gedoen word nie.” Hy het ook inwoners aangemoedig om met die polisie saam te werk deur gangsters by hulle aan te meld.