WIE sou nou kon glo die getal grenshoue sou die wenner van 2019 se World Cup-kriekettoernooi in Engeland bepaal? Maar dis presies wat gebeur het met Engeland, wat nou die trotse eienaar is van sy eerste wêreldkroon in die eendagformaat. Ná albei spanne net 241 lopies in hulle kolfbeurte kon aanteken, moes ’n super-over gespeel word. Met die tellings gelyk op 15 lopies elk kon Martin Guptill in daai super-over net nie betyds vir die 16de lopie (en ’n wen vir Nieu-Seeland) by die kolfkampie uitkom nie. Hy moes toekyk hoe Jos Buttler die bails omkap en wilde celebrations vir die bleekbene afskop. Die meeste mense het gedink Kane Williamson, kaptein van die Kiwi’s, was mal toe hy die toss wen en besluit eerste kolf is die beste plan. En vir die Black Caps het dit al vroeg gelyk asof die opskrifte geskryf word oor ’n sege vir die Engelse. Maar die Engelse moes ook kom kolf op ’n blad wat toe glad nie so kolwervriendelik was nie. Jason Roy en sy kanonkolf was sommer vroeg uit. Jonnie Bairstow en Joe Root het kort op sy hakke gevolg. En net toe dit lyk asof die kaptein, Eoin Morgan, sy oog lekker ingekolf het, was hy ook uit. Die Engelse span kolf egter baie diep en ’n vennootskap van 110 tussen Buttler (59) en Ben Stokes (84*) het hulle weer op koers gekry. Toe slaan die Blacks Caps in die doodsnikke weer toe en pos Buttler. Nog Engelse kolwers het gekom en gegaan, maar Stokes was daar om die Poms tot die gelykmaker te kolf. Die Black Caps kan egter baie hartseer voel, want één blaps het hulle alles gekos. Dis toe ’n ingooi Stokes getref het en uitgeloop het op vier ekstra lopies. 