HERSCHEL Jantjies jou doring! Die Springbokke het dit Saterdag tot in die doodsnikke gelos om met 16-16 gelykop te speel teen die All Blacks in Wellington. En weereens was dit daai man Jantjies wat die held vir die Bokke sou wees. Jantjies se drie met een minuut se speeltyd oor het Suid-Afrika van ’n nederlaag kom red. Coach Rassie Erasmus en sy afrigtingspan sal egter voel dié is ’n game wat sy Bokke kon wen – sagte oomblikke, gemeng met omstrede beslissings deur die skeidsregter het die Springbokke gekos in dié Rugby Championship game. Die Nieu-Seelanders het met 16-9  in Wellington se Westpac-stadion voorgeloop toe die Bokke een laaste aanval van stapel gestuur het. Cheslin Kolbe verdien ook krediet in die  lead up tot die drie, vir ’n goed geplaaste hangskoppie wat deur Jantjies bemeester is om oor te duik. Erasmus sal egter glad nie gelukkig wees met hoe sy span nie meer op dominerende eerste helfte gekapitaliseer het nie. Hulle  kon net daardie druk in ses punte omskep. Soos oudergewoond het die All Blacks laat toegeslaan om met 7-6 voor te loop. Jack Goodhue het vanaf ’n teenaanval gaan druk. Die Bokke was toe ook op die aanval. Kaptein Duane Vermeulen het die bal aangeslaan en drie aangee later het Goodhue gaan druk. In die tweede helfte het die All Blacks na die beter span gelyk  deur aanval na aanval te loods. Hulle enigste punte in die tweede 40 het egter alles van die skopvoet van Beauden Barrett en Richie Mo’unga gekom. Die gelykop uitslag plaas die Bokke in ’n goeie posisie om vir die eerste keer sedert 2009 dié Suidelike halfrond kompetisie te wen. Hulle moet oor twee weke die Poemas (Argentinie) met ’n bonuspunt klop. All Blacks - drie: Jack Goodhue; doelskop: Beauden Barrett; strafdoele: Barrett, Richie Mo’unga (2) 