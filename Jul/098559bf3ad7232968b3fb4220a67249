HELDER, laggende gesiggies en warm wolmussies op hulle koppe. Só het Fisantekraal se gr. R-leerdertjies se eerste skooldag ná die winter­vakansie gister begin. Die Fisantekraal Senior-klub het die klein­span se hartjies bly gemaak toe hulle by die Primêre Skool Trevor Manuel aan die gr. R-leerders wolmussies gaan uitdeel het. Hulle het daarby ook nog ’n lekkergoedpakkie gekry om aan te smul. Die mussies is groen-en-geel, wat by hulle skooldrag pas. Christine Snel van die senior-klub sê hulle wou graag iets goeds vir die gemeenskap doen. “Ons het toe besluit om die mussies vir die kinders te brei omdat dit so koud is in die winter.” Die kleintjies was ewe gelukkig om gister hulle mussies te kry. Die seniors se breiwerk het reeds in Mei begin. Snel sê die klub het die wol self gekoop en verdeel onder mekaar. Die klub het ’n maandelikse ledefonds van R60 per lid. Hulle het die wol met dié geld gekoop. Die klublede was tog te gelukkig om die kids lekker snoesig te maak op hulle eerste dag terug by die skool. Moira Rix, die hoof, sê hulle is baie bly oor wat die bejaardes van Fisantekraal gedoen het. “Dit bring plesier vir die kindertjies en die bejaardes.” Rye Luzaan Kock van die fakulteit gemeenskaps- en gesondheidswetenskappe aan die Universiteit van Wes-Kaapland het die lekkergoedpakkies geskenk. Die leerders het stroopsoet in rye gewag om hulle verrassing te ontvang. Die bejaardes het ewe vol smiles die mussies op elkeen se kop gesit. Die leerders wat afwesig was, se mussies is aan hulle onnies gegee om vir hulle te hou. Nicolene September, ’n gr. R-onnie, sê hulle waardeer die gebaar baie. “Dis iets wat die kinders nodig het, want hulle ouers kan nie altyd gee wat hulle benodig nie.”’ Haar klas was ewe vrolik en gereed vir die dag toe elkeen eers sy snoesige wolmus op die kop gehad het. 