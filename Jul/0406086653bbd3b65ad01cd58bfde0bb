HLAUDI Motsoeneng, voormalige bedryfshoof van die SABC, sê hy het oudpres. Jacob Zuma gewaarsku dat sy eie party, die ANC, hom tronk toe sal stuur. Motsoeneng was  Vrydag een van Zuma se ondersteuners voor sy verskyning voor die kommissie van ondersoek na staatskaping. "Ek het hom gewaarsku om weg te gaan. Ek het vir hom gesê dié mense gaan jou in die tronk sit," het Motsoeneng aan joernaliste gesê. Motsoeneng sê hy ondersteun Zuma omdat daar sover nog geen bevinding teen hom gemaak is nie. "Hy is nie 'n misdadiger of 'n dief nie." Hy het bygevoeg dat hy die ANC verlaat het om sy eie party, die African Content Movement, begin het omdat hy ongelukkig binne die party geraak het. "Ek het my eie beweging, want as jy ongelukkig is, dan gaan jy iewers anders." Motsoeneng het sommer ook 'n steek ingekry na die voormalige openbare beskermer, Thuli Madonsela. "Jy kan nie daai vrou vertrou nie. Ek het dit al al ervaar. Sy het die land al baie keer mislei." - News24