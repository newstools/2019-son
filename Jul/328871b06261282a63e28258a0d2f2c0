KONSTRUKSIE aan fase 4 van die Masiphumelele-behuisingsprojek naby Kommetjie vorder goed. Altesame 227 persone sal baat vind by die projek. Werk word gedoen deur die Stad Kaapstad se behuisingsdirektoraat in samewerking met die People’s Housing Process (PHP)-organisasie en ’n kontrakteur. Kaapstad se burgemeester, Dan Plato; Malusi Booi, mayco-lid vir behuising; en Felicity Purchase, mayco-lid vir vervoer en raadslid van die area, het die site Woensdag besoek. Plato sê: “Elke verfstrook, die aanry van sand in ’n kruiwa en meng van sement dra daartoe by dat begunstigdes se drome in die area bewaarheid word. “Die hele idee is om die mense in ons gemeenskappe wat die weerbaarste is, te help op Mandela-dag. “Die staat betaal vir die huise en dis ’n weerspieëling van die gees van Mandela-dag. “In die komende weke sal begunstigdes bemagtig word met hulle eie huise.” Plato sê die huise sal sekuriteit aan die gesinne verskaf en dit sal ’n finan­siële bate wees. Die projek kos omtrent R85 miljoen. Booi sê: “Daar is reeds 32 huise klaar gebou en die res is nog besig om gebou te word. Werksessies “Soos met alle huisprojekte word inspeksies gedoen om aan die bouvereistes te voldoen “Begunstigdes sal ook opvoedkundige werk­sessies bywoon waar hulle sal leer wat die pligte van ’n huiseienaar is.” Volgens Booi sal begunstigdes hulle huise mag betrek sodra bewoner-sertifikate ontvang word. Purchase sê projekte van die Stad vereis bystand van die gemeenskap. “Ons sê dankie aan die gemeenskap wat al die jare saam met die Stad werk om seker te maak hierdie projek word ’n werklikheid. “Daar is baie uitdagings in Masiphumelele, maar net met die hulp van die gemeenskap kan ons daarin slaag om die omstandighede van mense te ver­beter.”