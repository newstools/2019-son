DIE All Blacks coach Steve Hansen het verras deur Beauden Barrett op heelagter te kies en Richie Mo’unga op losskakel vir Saterdag se Rugby Championship game teen die Springbokke. Die twee rugby-aartsvyande pak mekaar in Wellington se Westpac-stadion. Dit is die twee se 98ste ontmoeting in toetsrugby, met die All Blacks wat 58 van dié ontmoetings gewen het. Die Bokke spog met 36 wenne en daar was drie gelykopuitslae. Suid-Afrika se 36ste wen het juis in Saterdag se venue plaasgevind toe coach Rassie Erasmus se manne met 32-30 baas was in ’n riller. Barrett het laas week op losskakel teen die Poemas vir die Kiwi’s gespeel en neem nou by die ervare Ben Smith in die laaste vesting oor. Smith skuif na die regtervleuel, met Rieko Ioane wat die regtervleuel sal beman. Sonny Bill Williams het ook ten volle herstel om op binnesenter in die plek van Ngani Laumape diens te doen. Jack Goodhue neem die binnesenter-posisie by Anton Leinert-Brown oor. Anders as in hulle naelskraapse wen teen die Argentyne, het die All Blacks aansienlike ervaring bygekry. Kieran Read (agsteman) neem die leierskap van die span oor by Sam Cane, wie nie vir dié toets oorweeg is nie. Cane se plek op oopkantflank word oorgevat deur Matt Todd. Nes die Springbokke, het die All Blacks ook ‘n splinternuwe voorry ingespan vir dié toets. Joe Moody (loskopstut), Codie Taylor (haker) en Owen Franks (vaskop) neem oor by Ofa Tuungafasi, Dane Coles en Angus Ta’avao. Dié drie sal vanaf die plaasvervangerbank aangewend word. Op slot is daar soos verwag een verandering met Sam Whitelock wat sy jarelange vennootskap met Brodie Retallick voortsit. Whitelock vervang Patrick Tuipulotu wat ook nie vir die Bok-toets oorweeg word nie. Shannon Frizell neem intussen oor by Vaea Fafita as steelkantflank – Fafita word as plaasvervanger ingespan, met nog ’n kranige flank Dalton Papalii wat ook later in die wedstryd ingespan sal word. TJ Perenara neem op skrumskakel oor by Aaron Smith. Saterdag se wedstryd skop 09:35 Suid-Afrikaanse tyd op SuperSport se kanaal 201 af. Die All Blacks se span: Joe Moody, Codie Taylor, Owen Franks, Brodie Retallick, Sam Whitelock, Shannon Frizell, Matt Todd, Kieran Red (k), TJ Perenara, Richie Mo’unga, Rieko Ioane, Sonny Bill Williams, Jack Goodhue, Ben Smith, Beauden Barrett. BANK: Dane Coles, Ofa Tuungafasi, Angus Ta’avao, Vaea Fafita, Dalton Papali’i, Aaron Smith, Anton Leinert-Brown, George Bridge.  KITSFEITE Die All Blacks kort net 6 punte om die eerste rugbyspan te word om 16 000 punte in internasionale rugby aan te teken. Beauden Barrett speel Saterdag in sy 75ste toets. Brodie Retallick sal in sy 200ste eersterangse wedstryd speel. Die All Blacks en Bokke sal ook sake uitspook vir die Freedom Cup – die Kiwi’s is sedert 2010 die houers van dié titel.