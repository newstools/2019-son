DIE aansoeke om borgtog deur die drie beskuldigdes in die moordsaak van adv. Pete Mihalik is afgekeur. Sizwe Biyela, Nkosi­nathi Khumalo en Vuyile Maliti het Maandag in die Kaapse landdroshof verskyn. Die drie is toe die slegte nuus meegedeel. Die beskuldigdes het in hulle verklarings geen buitengewone omstandighede vermeld waarop borgtog oorweeg kon word nie. So het landdros Greg Jacobs bevind. Mihalik is op 30 Oktober in sy kar voor sy seun (8) se skool in Groenpunt uitgehaal. Mihalik was na bewering op ’n hit list. Maliti het hom aan die polisie oorgegee ’n dag nadat dié omstrede wetsman doodgeskiet is. Middelman Biyela en Khumalo is kort ná die beweerde hit in hegtenis geneem. Maliti is na bewering as die middelman in dié opspraakwekkende moord uitgewys. Al drie word aangekla van moord, poging tot moord en die onwettige besit van ’n ongelisensieerde vuur­wapen en ammunisie. Biyela, Khumalo en Maliti staan tereg op poging tot moord omdat Mihalik se seun gewond is. Die drie kom op 12 Augustus weer voor. Die datum wanneer die verhoor in die hooggeregshof sal begin, sal dan bekend gemaak word.