INWONERS van Bonteheuwel vestig hulle skrale hoop op nuwe wetstoepassers wat môre in die bendegeteisterde Bonteheuwel ontplooi gaan word. Dis Bonteheuwel en ’n mens kan nie juis sê dit kom “op die regte tyd” nie. Want hier is daar alewig bloedvergieting en moord. Die afgelope naweek is nóg drie mense, onder wie ’n 18-jarige laitie, in afsonder­like voorvalle van bendeskietery afgemaai. Rdl. Angus McKenzie hou telling. Hy sê die getal moorde vir die jaar in Bonteheuwel staan al op 43. In die jongste voorval is ’n 30-jarige man noodlottig gewond toe die gangsters begin skiet. Dié voorval het Sondag omstreeks 07:20 in Bonteheuwel-laan gebeur. Die man is op die toneel dood. Die ander twee mans is Saterdagaand in afsonder­like voorvalle doodgeskiet. In die eerste geval is ’n 25-jarige man omstreeks 18:30 in ’n drive-by shooting op die hoek van Smalblaarweg en Prunusstraat doodgeskiet. Enkele ure daarna, omstreeks 22:40, is ’n 18-jarige seun in Juniperstraat vol lood gepomp. ’n Onbekende man het hom in die bors geskiet en hy is op die toneel dood. McKenzie het gesê die Stad Kaapstad gaan môre 100 nuwe wetstoepassers in Bonteheuwel ontplooi. “Dit is om die bendegeweld in die gebied te probeer hokslaan en die inwoners veilig te hou.” Volgens hom moes een van die kerke in Bonteheuwel gisteroggend selfs sy kerkdiens kortknip omdat die satanskinders wraggies reg buite die kerk begin skiet het. Die Stad Kaapstad gaan môre die nuwe wetstoepassers bekendstel wat hulle opleiding voltooi het. Hulle sal voltyds in Bonteheuwel ontplooi word. Volgens lt.kol. Andrè Traut, ’n polisiewoordvoerder, word al drie moordsake ondersoek. Niemand is nog gearresteer nie.