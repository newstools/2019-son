DIE rematch om die swaargewigbokstitels van die wêreld tussen Andy Ruiz en Anthony Joshua is in die weegskaal. Ruiz, wat die wêreld ver­lede maand geskok het deur Joshua te onttroon, weier volstrek om in die Verenigde Koninkryk te gaan boks. Hy sê op Twitter die geveg sal weer in Amerika plaasvind of gekanselleer moet word. Sy besluit het skynbaar daarmee te doen dat ’n ander Brit, Dillian Whyte, kort voor sy geveg teen Oscar Rivas positief getoets is vir ’n verbode middel. Die Britse organisasie wat verbode middels in sport polisieer, UKAD, het Whyte egter toegelaat om te veg. Gerugte In sekere kringe word nou gesê die Britte is kroeks. Leonard Ellerbe, wat jare lank ’n sakevennoot van Floyd Mayweather was, sê as die gerugte oor Whyte waar is, moet Ruiz wegbly uit die Verenigde Koninkryk. Ellerbe maan: “Moenie gaan nie, Andy. Bly waar jy is.” Alle oë is nou op Joshua se promotor, Eddie Hearn, gerig. Hearn het laas naweek nog gedreig om “lelike regstappe” teen Ruiz te doen as hy weier om in die Verenigde Koninkryk te boks. As regstappe nie help nie, is Joshua se enigste roete terug tot sy gordels ’n geveg in Amerika.