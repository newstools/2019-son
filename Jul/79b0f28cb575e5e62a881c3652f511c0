'N KLAG van moord word ondersoek ná 'n egpaar in hul 60's oor die naweek dood op hul plaas gevind is. Sers. Wendy Nkabi, 'n polisiewoordvoerder, sê die polisie volg nog leidrade op, maar dat twee mense, wat nie aan plaaswerkers bekend is nie, Vrydag voor die moord op die erf opgemerk is. Netwerk24 het die egpaar as Sakkie van der Berg (67) en sy vrou Ina (62) identifiseer. Nkabi sê Van der Berg het 'n werknemer 'n lift van die plaas Bloubos tot in Boshof gegee. Toe hulle die plaas verlaat, het hy die werknemer uitgevra oor twee vreemdelinge wat daar rondloop. Van der Berg is later alleen huis toe. Die polisie dink die aanval het naby die plaashuis gebeur. "Hulle het die twee oorledenes in die kombuis gevind," sê Nkabi. Die egpaar is deur 'n buurman vasgebind in die huis gevind.- News24