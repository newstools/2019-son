“ONS soek ’n polisie­stasie en die army, en klaar!” So eis die inwoners van verskeie gebiede in die Baai se Northern Areas. En om dít te onderstreep, het honderde van hulle die strate van Booysenpark gister met klippe versper en daar tyres gebrand. Hulle was al 03:00 doenig. Toe die polisie opdaag, is hulle behoorlik met rubberkoeëls gepeper. Die betogers is van gebiede soos Madiba, Marikana, Qunu, Chatty, Greenfield en Polar Park. Die betogers sê die minister van polisie, Bheki Cele, het be­lowe ’n polisiestasie sal gebou word. Hulle eis nou dat Cele sy belofte moet nakom. Hy het in Desember 2018 in die North­erns besoek afgelê – juis omdat die bendegeweld daar so handuit geruk het. Cele het toe ’n spesiale multidissiplinêre taakspan vir die North­erns bekend gestel. Die lede daarvan fokus net op gangsterism, onwettige guns en dwelms. Die polisiestasie wat hy belowe het, sou vanjaar klaar gebou wees. Geen baksteen is egter al gelê nie. Die inwoners sê dinge raak nou te erg vir hulle. Portia Davids (42) van Madiba Uitbreiding 1, sê: “Ons is nie gelukkig nie. “Wanneer ons ’n saak by die Bethelsdorp-polisiestasie wil maak, skiet vreemdelinge ons daar. “Ons sal hier betoog tot die Messias kom.” Margarate Fortuin (50), ook van Madiba Uitbreiding 1, sê: “Ons soek die polisie hier. “Hulle shoot ons, hulle rape ons, en dan kom die polisie nie uit nie. “Die gangsters skop ons deure oop en vat ons kinders om vir hulle drugs te verkoop.” Fortuin sê die skollies steel selfs hulle medikasie om dit te rook. Christine Oliphant (44) van Vastrap sê haar seun (12) is bang om by die huis uit te gaan. “Hy is bang om skool en huis toe te stap. Hulle het ons deur laas jaar afgetrap, ons gegunpoint, en ál die waardevolle goed in die huis gesteel. “Ons slaap snags wakker.” Die inwoners sê hulle het nie almal karre om na die polisiestasie te gaan nie. Vervoer soontoe en terug huis toe, sê hulle, kos R50. Phindile Vundile (59) van Chatty beweer: “Die polisie help die criminals eintlik. “Hulle het ons ’n polisiestasie belowe. “Daar is baie guns op straat en die bullets raak nooit op nie. “En sodra ons die reg in eie hande neem, gaan ons tronk toe.” Doodgeskiet Jan Bruintjies (37) van Chatty sê: “Die bendes terroriseer ons en die polisie fail ons op ’n baie hoë vlak. “As hulle die army in Kaapstad kan uitstuur, kan hulle dit ook vir ons doen. “Kindertjies word op pad skool toe doodgeskiet vir hulle selfone.” Bruintjies sê die inwoners soek ’n mobiele polisiestasie terwyl Cele se beloofde een gebou word. Neville Bruintjies (42) van Qunu stel voor dat die polisie alle werklose jong mense in die gebied moet oplei om by hulle aan te sluit, dan sal die crime rate ook daal. Kol. Priscilla Naidu, ’n polisiewoordvoerder, sê geen betoger is gearresteer nie. Naidu bevestig dat die polisie vir openbare orde (Pop) op die toneel was. 