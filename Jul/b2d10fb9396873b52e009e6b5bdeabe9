DIE Portugese sokkerster en vyfmalige wenner van die gesogte Ballon D'or, Cristiano Ronaldo, gaan nie op klagte van seksuele aanranding vervolg word nie. Die kantoor van die Clark County se distriksprokureur het Maandag gesê bewerings dat Ronaldo 'n vrou van Nevada, Kathryn Mayorga, seksueel aangerand het, kan nie bo redelike twyfel bewys word nie. Volgens Mayorga het Ronaldo haar in Junie 2009 seksueel aangerand. Die aanvanklike ondersoek is gesluit omdat Mayorga nie haar aanvaller op die naam identifiseer het nie. Sy het net gesê hy is 'n Europese sokkerspeler. Volgens die polisie het sy ook nie gesê waar die beweerde aanval plaasgevind het nie. "Sonder die identiteit van die oortreder of inligting oor waar die misdaad plaasgevind het, kon speurders nie vir belangrike forensiese bewyse soek nie. Die videobewyse, wat interaksie tussen die slagoffers en die oortreder voor die beweerde misdaad wys, is ook weg," het die Clark County-distriksprokureur gesê. Mayorga het laas jaar versoek dat die ondersoek heropen word. Sy het dié keer Ronaldo se naam aan die polisie gegee. 'n DNS-monster van Ronaldo is vroeër vanjaar verkry as deel van die ondersoek. Mayorga se regsverteenwoordigers, Leslie Mark Stovall en Larissa Drohobyczer, het aan AP gesê die voormalige model en onderwyser het nog 'n hangende saak teen die sokkerster in die federale hof van Las Vegas. Sy beskuldig hom van kontrakbreuk en naamskending omdat hy glo voorwaardes van 'n vertroulike finansiële skikking uitgelek het. - Fox News