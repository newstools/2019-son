’N PAAR skokke is dié naweek opgelewer in die Oostelike Provinsie Rugbyunie (OPRU) se Superliga. Dit was veral in wedstryde wat in dié liga se Top 12 en Bottom 12 beslis is. En oral is baie opwindende derbies gespeel. PE Harlequins het Trying Stars in hulle eie jaart met 18-13 gaan klop. Brumbies het ’n bonuspunt-sege oor Kwaru behaal (44-31) en Motherwell het sy derby teen Spring Rose met 17-7 gewen. Born Fighters het verbete geveg, maar kon Park nie stuit nie. Hulle het met 10-38 op Londtpark vasgeval. Born Fighters se bestuurder, Luwellyn Jonas, meen sy span het gesukkel om aan die gang te kom. Jonas sê: “Ons eerste linie van verdediging het ’n bietjie gesukkel, en dís waar Park ons ook gestraf het. “Ons het ook nie die geleenthede benut wat ons geskep het nie.” Reuse-poging Jonas sê hulle is vasbeslote om dié naweek teen Polisie ’n beter vertoning te lewer. Dis die einste Polisie wat die Madibaz met 36-20 geklop het. Dit sal dus ’n reuse-poging van die Fighters verg om die Bobbies te stuit. Jonas sê: “Ons sal gereed wees vir Polisie. “Ons besef dit gaan moeilik wees, maar ons sien uit na die wedstryd.” Die tweede ronde van die OPRU se Sedru-streekliga het laas week afgeskop en het nou ’n nuwe voorloper. Old Collegians (OC) is boaan die puntelys nadat hulle Saterdag met ’n bonuspunt teen Easterns gewen het. Die onoorwonne jong OC- span het weer sy klas getoon deur die gedugte Easterns met 30-17 te klop. Soos voorsien, was die wedstryd kliphard en baie fisiek. Easterns se groter voorspelers het sake voorlangs oorheers. Met die rustyd het Easterns voorgeloop, maar OC het in die tweede helfte goed teruggeveg. OC se beweeglike agtal het eindelik oorheers. Dorings OC se sterk senter Xabiso Moni en giftige losskakel Siphosethu Pinini was dorings in die vlees van hulle teenstanders, veral op die aanval. Pinini is ook as die speler van die wedstryd aangewys. Uitslae van die OPRU-Superliga: Top 12 – Park 38, Born Fighters 10; PE Harlequins 18, Trying Stars 13; Progress 24, Star of Hope 10; NMU 20, PE-Polisie 36; United Barbarians 9, Gardens 19; Kruisfontein 40, Jeffreysbaai 37. Bottom 12 – African Bombers 29, Gelvan Wallabies 15; Grahamstown Brumbies 44, Kwaru 31; Motherwell 17, Spring Rose 7; Hankey Villagers 17, Windvogel United 8; Missionvale 27, Suburbans 26.