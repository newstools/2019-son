HULLE het 71% van hulle begroting vir die vorige boekjaar bestee. Dis die nuus wat Rosie Daaminds, die Baaise mayco-lid vir paaie en vervoer, gister oor haar direktoraat se begroting-uitgawes gedeel het. “Die totale kapitaalbegroting was R500 425 150 en die uitgawes tot en met 18 Julie 2019 is R352 808 408. “Ek is ook veral trots dat ons toelaag vir die ontwikkeling van stedelike nedersettings nou 92,1% bestee is. Geteer “Die uitvoerende direkteur (van die direktoraat van infrastruktuur en ingenieurswese), dr. Walter Shaidi, het my ingelig dat nog betalings moet uitgaan, wat die prestasie verder sal verbeter.” In die boekjaar het die direktoraat paaie en vervoer 13,7 km paaie geteer en 26 km paaie oorgeteer. Hy het ook 6,4 km sypaadjies gebou. Verskeie hoofpaaie in gebiede soos Zwide en KwaZakhele is ook gebou. Die IPTS-roetes in Uitenhage is opgegradeer. Daaminds het gesê 30% van die werk het gegaan na 234 vrygestelde mikro-ondernemings. Hoewel die uitgawes van die verskillende afdelings in die direktoraat hoër as 70% is, is die uitgawes vir die IPTS op 56% (R106 635 901 van die R188 853 050). Daaminds sê hulle sukkel nog bietjie met die besteding van die IPTS-geld. “Die IPTS-geld is baie sensitief. Niks kan los wees nie. Ek wil weet waarheen elke sent gaan. “Ons het nog baie projekte, veral by die shelters en in die Uitenhage-gebied.” In die kapitaalbegroting vir die nuwe boekjaar 2019-’20 is R177 227 420 beskikbaar gemaak vir die IPTS. Vir paaie en stormwater-infrastruktuur is R145 925 000 beskikbaar gemaak en R139 916 000 vir ontwerp en implementering (kontrakte). Sy het gesê die implementeringsplanne vir dié begroting is al gereed. Vir die resurfacing van hoofpaaie is R6 000 000 begroot en R26 000 000 vir die resurfacing van residen­siële paaie. Die begroting vir die konstruksie van die John Talent-verbindingspad is R20 000 000. Algemene instandhouding, soos die regmaak van pot­holes, verkeerstekens en die instandhouding van stormwaterdreine, word by die direktoraat se bedryfsbegroting ingesluit.