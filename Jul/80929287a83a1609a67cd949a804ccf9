DIE ontplooiing van die weermag in Kaapstad se bendegeteisterde gebiede, gaan meer as R23 miljoen kos. So sê pres. Cyril Ramaphosa in 'n brief aan die parlement. Dié brief is wettiglik nodig om die weermag te ontplooi. Ramaphosa sê in die brief aan die speaker van die parlement, Thandi Modise, dat 1 320 lede van die weermag ontplooi gaan word. "Hulle gaan saam met die polisie verantwoordelik wees vir die voorkoming en bestryding van misdaad asook die handhawing en behoud van wet en orde in die Wes-Kaap," skryf Ramaphosa in die brief gedateer 17 Julie. "Die ontplooiing is van 18 Julie 2019 tot 16 September 2019. "Die totale uitgawes wat na verwagting aangegaan sal word word vir die ontplooiing, is R23 391 351,00." Lede van die weermag het uiteindelik Donderdag hul verskyning op die Kaapse Vlakte gemaak nadat Bheki Cele, minister van polisie, 'n week gelede aangekondig het dat Ramaphosa ingestem het om die weermag te ontplooi. - News24  