INWONERS van Kaapstad word gevra om insae te lewer oor die naamsverandering van Keizersgracht in Distrik Ses. ’n Voorstel is gekry dat die naam na Hanoverstraat moet verander. Kaapstad se burgemeester, Dan Plato, vra inwoners om te sê hoe hulle voel. “Met die nalatenskap van apartheid steeds teenwoordig in baie aspekte van ons lewe, moet ons dink aan maniere om die onreg van die verlede reg te maak. “Een van die maniere is om plekname, soos strate en geboue s’n, te verander.” “Baie mense is in die apartheidsjare met geweld uit hulle huise verwyder. “Dit bring steeds pynlike herinnerings. Die naam wat verander word, kan dus weer goeie herinneringe bring.” Die proses van openbare deelname vind van 15 tot 26 Julie plaas. Diegene wat reeds nou al voorstelle wil insit en hulle stories wil vertel, kan dit in ’n e-pos skryf en stuur na renaming@capetown.gov.za.