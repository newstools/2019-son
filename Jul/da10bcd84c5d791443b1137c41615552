HULLE het beslis groen vingers. Van dagga verkoop tot ’n eerliker manier om ’n inkomste te verdien. Dís wat Laetitia Corries (25) en haar vriend Dudley Howard (30) nou doen. Aan die agterkant van Ou Lapland in Uitenhage is daar ’n pragtige groentetuin wat inwoners voed en die jeug besig hou. Hoenders Vandag het hulle ’n co-operative met die naam Planting for the Future, wat aan die begin van die jaar geregistreer is. Hulle plant groente soos butternut en blomkool, asook mielies. Corries sê: “Ons het in Gerald Smith begin plant in die agtertuin. Ons het varke en hoenders ook gehad. “Maar ons het gehoor ons kan ’n fine kry en ons het toe die diere verkoop.” Om ’n lewe te maak, het hulle ook ganja verkoop. “Ons wou op ’n eerliker manier ’n inkomste kry en het besluit om hier in Ou Lapland met die groentetuin te begin. Ons wou nie meer stres oor wat van die kinders gaan word as die polisie daar sou aankom nie,” verduidelik Corries. “Hier was voorheen ’n plaas en ons het toe hier ’n huisie opgesit en ons bly nou hier. Dis naby die rivier, waar ons water kry vir die plante. Ons verkoop ons produkte aan die gemeenskap en aan markte in Uitenhage,” voeg sy by. Howard sê dis harde werk. “Elke oggend is ek al 04:00 op om die plante te versorg en ek maak eers 22:00 klaar. Maar hier is baie crime in die aande, so ons hou gereeld ’n ogie. “Ons wil die jeug motiveer en hulle meer van landbou leer. Ons kry jong mense om ons te help, veral in skoolvakansies.” Die couple het al die kanale gevolg, die raadslid van die wyk besoek en selfs die land planning-beamptes van die Metro gaan sien. Hulle het ook op ’n plaas in Kruisrivier in Uitenhage gaan werk om meer te leer oor plante en kweek. Vroeër dié jaar was hulle by ’n geleentheid waar die Nelson Mandelabaai-metro se direktoraat vir ekonomiese ontwikkeling en tradisionele sake gereedskap aan boere uitgedeel het. Maar die couple het glo nie als gekry wat hulle beloof is nie. “Ons moes ’n JoJo-tenk gekry het en water en fencing. Al wat ons gekry het, is ’n paar tools, saad, twee hosepipes en ’n kruiwa. “Waarvoor moet ons die hosepipes gebruik as daar nie water is nie?” wonder Corries. Hulle verlang die regering se ondersteuning, want hulle betaal alles uit hulle eie sak. Wanneer hulle groente verkoop, ploeg hulle die geld terug in die grond deur nuwe plantjies te plant. Soms is daar plae soos sprinkane, dan moet hulle geld bymekaarskraap om gif te koop. Die selfoon van Queen­ie Pink (ANC), mayco-lid van die bogenoemde direktoraat ten tyde van die oorhandiging van die gereedskap aan boere, was af. Sy kon dus nie vir kommentaar bereik word nie. Marlon Daniels (PA), die huidige mayco-lid van dié direktoraat, het Son se boodskappe gelees, maar teen gistermiddag laat nog nie gereageer nie.