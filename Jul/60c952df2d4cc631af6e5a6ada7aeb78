’N MAN se lyk is dié naweek in ’n straat in Arcadia, Humansdorp, gevind. Nou vra die speurders van die Humansdorp-polisiestasie die publiek se hulp met inligting wat kan help om die moordsaak op te los. Sers. Majola Nkohli, ’n polisiewoordvoerder, sê ’n verbyganger het Saterdag omstreeks 13:00 in Goedastraat op die man se lyk afgekom. “Op die toneel het die polisie die liggaam met steekwonde in die bolyf aangetref.” Die slagoffer is geïdentifiseer as Reavan Galland (29). Die polisie ondersoek ’n saak van moord. Enigiemand met inligting wat kan lei tot die arrestasie van die skul­diges, word versoek om die speurders by 082 441 7613 te skakel. Hulle kan ook die Stop Misdaad-lyn by 08600 10111 bel. Inbellers het die reg om anoniem te bly.