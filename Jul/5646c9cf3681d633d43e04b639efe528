DIE aansoeke vir die job as rugby coach van die Universiteit Stellenbosch se Maties-span vloei van heinde en verre in. Dit kom nadat Hawies Fourie besluit het om die Maties ná vier suksesvolle seisoene te verlaat vir ’n job as coach van die Cheetahs. Fourie het die Varsity Cup twee keer met die Maties gewen en hulle ook tot Superliga-sukses in Westelike Provinsie-klubrugby afgerig. Daar is ’n paar manne wat volgens bronne hulle name in die hoed gegooi het. Die slim geld is op een van Fourie se hulpafrigters, Norman Jordaan (agterlyn) en Drikus Hancke (voorspelers) om in die toekoms die kitaar te slaan. Albei dié manne verdien dit en is obvious choices. Jordaan het in 2002 ’n toets vir die Springbokke gespeel. Sy loopbaan as afrigter by die Maties het in 2016 begin. Hy het – ná ’n stint in Franse klubrugby by Toulon – vanaf 2012 as spelerafrigter by die Belhar-rugbyklub diens gedoen. Die voormalige Bok het die nodige kwalifikasies, want hy’t sy Wêreldrugby vlak 3 al voltooi. Hancke, wat net soos Jordaan sy rugbyloopbaan in Frank­ryk afgesluit het, sal ook ’n geskikte kandidaat wees om by Fourie oor te vat. Albei dié manne het saam met Fourie ’n eindstryd verloor, maar het ook die trotse era van Maties hernu nadat hul die titel vir die eerste keer sedert die Chean Roux-era (2008 tot 2010) suksesvol verdedig het. Die ander naam wat die Maties-grootkoppe miskien moet oorweeg, is dr. Wilbur Kraak. Kraak het, net soos Jordaan, ook sy vlak 3-kwalifikasie. Hy’s uit en uit ’n student van die game­. Sy credentials as BokSmart-fasiliteerder en sy werk om vir Wêreldrugby ’n studie te doen om rugby veiliger te maak, getuig daarvan. Al het Kraak vir ’n paar seisoene plaaslike klubs in die WP afgerig, spruit sy uitmuntende kennis van die spel uit studentespanne. Dié boorling van Mamre het die Over de Voor-manskoshuis in Potchefstroom ’n paar seisoene afgerig en in 2008 die kampioenskapstoernooi gewen. Hy is tans die koshuisvader by US se Majuba-koshuis en ’n sportdosent aan dié universiteit. Kraak het dus ’n magdom rugbykennis en kan beslis as ’n geskikte kandidaat beskou word. Intussen verneem Son op Sondag ’n voormalige Springbok met sy wortels in die Kaap stel ook in die job by Maties belang. Nóg ’n bekende onder klubrugby in die Wes-Kaap wil ook sy naam in die hoed gooi. Maties ontvang nog aansoeke vir dié pos.