INWONERS van Wellington sal Saterdag weer verdeeld wees wanneer die hoërskole Bergrivier en Weltevrede mekaar op die Boland-rugbystadion pak. Volgens Edward Jansen, die coach, is sy Bergrivierspan gretig om vanjaar in dié tradisionele derby weer as die wenner van die veld te stap. Die span het verlede jaar se derby gemaklik met 34-8 gewen. “Ons skool is vanjaar 70 jaar oud en dis ook mnr. Anthony Cavernelis se eerste jaar as skoolhoof. So, ons het baie op die spel,” sê Jansen. Omskakeling Jansen se eweknie, Francois Booysen, het self in 1992 vir Weltevrede uitgedraf. Booysen sê sy span beleef dié seisoen ’n treurmare. “My spelers het die omskakeling van o. 16- na o. 19-rugby so bietjie moeilik gevind en dit vat tyd om gewoond te raak daaraan,” sê Booysen. “Ons kon vanjaar nog net twee liga games wen, maar dis oukei. Ek verwag dat my boys die basics goed sal doen en deurentyd goeie dissipline sal handhaaf.” Bergrivier het al talente soos die Springbok Cornal Hendricks en Garth April opgelewer, terwyl Alshaun Bock seker Weltevrede se bekendste uitvoerproduk is.