DIE Baaienaar Wayde Jooste gaan Highlands Park in die volgende seisoen help om die PSL log te klim. Die voormalige Golden Arrows-speler se kontrak by die Durbanse span is nie hernu nie. Dié veelsydige speler het besluit om ’n ander avontuur by die Lions of the North te begin. Hy is Dinsdagaand in Sandton op ’n glansgeleentheid as een van ses nuwe Highlands Park-spelers bekend gestel. Jooste (27) het ’n kontrak van drie jaar met die Johannesburgse span gesluit. Hy sê Highlands se breier, Owen da Gama, wou hom graag in die span hê. Aangepas “My kontrak by Arrows sou nie hernu word nie. Ek het na ’n ander klub begin soek. “Da Gama het uitgevind ek was beskikbaar en het my geskakel oor die moontlikheid om my by Highlands aan te sluit,” sê Jooste bly. Hy voeg by hy kan nie wag om by sy nuwe span op dreef te kom nie. “Ek voel ek het sover goed aangepas. Natuurlik is dinge anders. “Ek was lank by Arrows en nou skielik bly ek in ’n ander stad, maar dis darem nie te vreemd vir my nie. Ek pas goed aan. “Ek kan net nie wag dat die seisoen begin nie.” Jooste, wat sy sokker in Gelvandale begin speel het, is baie ervare nadat hy voorheen ook vir Bloemfontein Celtic uitgedraf het. Hy het drie seisoene by albei spanne deurgebring.