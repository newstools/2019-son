DIE Wes-Kaapse departement van vervoer en openbare werke het begin met die bou van 'n voetgangerbrug op die N2 by Garden Village in Somerset-Wes. Die brug, net voor die kruising met De Beers-laan, gaan R22 miljoen kos en sal na verwagting teen die einde van 2020 voltooi word. Die departement sê in 'n verklaring omdat daar geen veilige vootoorgang is nie, is 'n aantal voetgangers in die verlede op die pad doodgery.L Leerders van die Hoërskool Gordon en die Laerskool Danie Ackermann steek gereeld die pad tydens besige verkeerstye oor. Byron la Hoe, woordvoerder van die departement van vervoer en openbare werke, sê die voltooiing van die nuwe brug gaan nie net voetgangers op die N2 beveilig nie, maar motoriste ook. Die konstruksie van die brug gaan min tot 'n beperkte impak op pendelaars op die N2 hê. Die projek gaan ook korttermynwerkskepping vir mense in omliggende gebiede skep. 