IN DIÉ huwelik kan daar nie net liefde wees nie. Die kreatiwiteit moet ook vloei. Vra maar vir Frazer en Deniel Barry, die bekroonde musiekpaartjie van Kleinmond in die Overberg. Musiek klop in die bloed van hierdie couple wat al 11 jaar getroud is. En saam toer hulle deur die wêreld om hulle liefde vir sang, musiek en drama in opvoerings uit die leef. Hulle het onlangs deelgeneem aan die uiters suksesvolle opvoering van Krotoa: Eva van de Kaap, wat op die Vrystaat Kunstefees te sien was. Tyd vir rus is daar ook nie veel nie, want eersdaags vertrek hulle weer Nederland toe om daar aan produksies deel te neem. Wanneer jy die couple se huis in Kleinmond binnestap, weet jy jy is nou in ’n land van kreatiwiteit. Oral is daar musiekinstrumente te bespeur. As jy nie ’n droom het nie, gaan jy bitter ontuis daar voel. Frazer en Deniel is skaamtelose dromers wat nie net hulle plekkie in die son najaag nie, maar ook groot drome het vir hulle plaaslike gemeenskap en plaaslike talent. “Ons mense het talent,” raak Frazer entoesiasties aan die gesels. “Hierdie talent moet nie net ontgin word nie, dit moet ook blootgestel word aan opportunities. “Ons het dit, hulle moet net van oor af weer remind word dat hulle talent nie weggesteek kan word nie.” Frazer en Deniel is ook musikante in die groep Tribal Echo. Hulle is bekroon vir twee produksies – Die Riel van Hip Hop (Fiësta) en Lepeltjie vol snare (Kanna). Verder was hy ook in die baie gewilde Woordfees-produksie Kô Lat Os Sing. Die twee musikante is ook al langer as ’n dekade aktief besig om met hul groep Tribal Echo, die land se verhoë op feeste soos die KKNK, Vrystaat Kunstefees, Aardklop, Oppikoppi en Suidoosterfees aan die brand te speel. En moenie vergeet van die keer toe hulle gesig gewys het op die SA’s Got Talent-verhoog nie. Hulle paadjies het gekruis toe Deniel nog vir die Wes-Kaapse departement van kuns en kultuur gewerk het en Frazer in ’n gig was. Die res is geskiedenis – en ’n musikale reis saam soos min. Met hulle eie produksiemaatskappy, OEPS (Ons Eie ProduksieS), wil hulle die verskuilde musiektalente in die Overberg-streek ontsluit.