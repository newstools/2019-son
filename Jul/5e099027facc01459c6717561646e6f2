DIE voormalige All Black-vleuel Zac Guildford het dalk hierdie jaar sy laaste rugby as ’n professionele speler gespeel. Guildford (30) het die All Blacks in 2011 gehelp om die World Cup te wen. Ná sy sukses met die All Blacks het Guildford egter die kluts kwyt geraak deur ’n drankprobleem te ontwikkel. Die voormalige Crusader was kort ná die World Cup só dronk dat hy kaal op ’n scooter in die strate gery het. Hy is egter later met depressie gediagnoseer. Guildford het onlangs weggestap van sy kontrak met die Franse klub Nevers. Dis die tweede keer in sy loopbaan dat hy vroeër as wat sy kontraktermyn bepaal, ’n Franse klub verlaat. Guildford was vroeër vanjaar by ’n motorfietsongeluk betrokke toe hy sy verjaardag gevier het. Dié keer sê hy egter hy was nie onder die invloed nie. Hy hou ook vol hy’t Nevers op ’n goeie voet verlaat. “Ek het net uitgevind ek kan nie op my eie wees nie, ek moet familie om my het,” verduidelik Guildford. Hy het gehoop om wel nog rugby vir Waikato in die Mitre 10 Cup te speel. Voor sy skuif na Nevers laasjaar het hy vir dié span van Hamilton uitgedraf. Waikato het egter aan Guildford vertel hulle het nie sy dienste dié seisoen nodig nie. Guildford beskou Waikato se besluit as teleurstellend, aangesien hy maande lank met hulle geoefen het. “Ek voel ek het nog ongedane sake in rugby, maar daar is ook ’n deel van my wat vir my sê ek moet wegstap van alles,” sluit Guildford af. – Stuff.co.nz