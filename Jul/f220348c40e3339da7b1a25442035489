DIE shunting yard in Woodstock wat Sondagaand in ligte laaie was, was vir spoorburokrate ’n warm patat. Metrorail, die Spoorpassasieragentskap van Suid-Afrika (Prasa) en Transnet het die buck oor en weer gepass oor wie se eiendom dit nou eintlik is. Lede van die Stad Kaapstad se brandweer-en-reddingsdienste het 19:55 gereageer op ’n noodroep dat treinwaens aan die brand is. So sê Jermaine Carelse, ’n woordvoerder van dié dienste. Carelse sê: “By hulle aankoms is bevind dat ou houttreinwaens op verskeie spoorlyne aan die brand was.” Hy sê die brand is 01:30 geblus. Carelse sê: “Daar was 10 brandbestrydingsvoertuie op die toneel en 21 personeellede. “Een brandweerman is hospitaal toe geneem nadat hy beseer is.” Hy sê hulle het aan Transnet verslag gedoen oor die toneel. Toe Son navraag gedoen het by Prasa se woordvoerder, Nani Zenani, is die koerant na Metrorail verwys. ’n Woordvoerder van Metrorail, Riana Scott, sê die bates en perseel waar die brand plaasgevind het, is die eiendom van Transnet. ’n Woordvoerder van Transnet Goedere, Mike Asefovitz, het bevestig dat die brand op Transnet se eiendom plaasgevind het. Dit was uiteindelik ná ure se wag om te verneem wie nou eintlik die eienaar is. Carelse sê die Stad se brandweer-en-reddingsdienste het Maandag 00:40 gereageer op die brand in Hanganastraat, Extension 2, Nyanga. Carelse sê net die een informele struktuur was aan die brand. Volgens hom het die volwasse man noodlottige brandwonde opgedoen. Carelse sê: “Medics het die man op die toneel dood verklaar.