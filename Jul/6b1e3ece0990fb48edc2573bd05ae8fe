DIE nuwelinge in die All Blacks se span het Saterdagaand uitgevind wat dit beteken om aan rugby se diep kant ingegooi te word en te swem. Dis toe hulle amper vir die hele tweede helfte van hul Rugby Championship opener teen die Poemas vir hul lewens moes verdedig. Nieu-Seeland het Argentinië met 20-16 gewen. En dit nadat dit gelyk het asof die Kiwi’s soos gewoonlik op hul besoek aan die Estadio Emalfitani gemaklik sou wen. Hulle was met 20-9 voor. Ngani Laumape en Brodie Retallick het in die eerste 40 minute vir die All Blacks gaan druk. Beauden Barrett het albei vyfpunters verdoel en ook twee strafskoppe tussen die pale deur laat seil. Drie strafdoele deur Nicolas Sanchez het vir die tuisspan se punte in die eerste helfte gesorg. Die Poemas het gewys hulle goeie spel as die Jaguares in Superrugby was geen vloekskoot nie en was ’n voël van ’n ander kleur in die tweede helfte. Dis toe Emilliano Bofelli gaan druk het deur die bal uit Ben Smith se hande te steel vanaf ’n uitstekende hangskop deur Sanchez. Nog ’n Sanchez-strafdoel het die telling 20-16 gemaak en toe word dit ’n lotery oor wie die kans sou gryp. Harte was in monde toe die Argentyne gedink het hulle is oor in die linkerhoek, maar goeie verdediging deur Barrett het die Kiwi’s gered. Die tweede helfte was ook maar besaai met hanteerfoute aan albei kante. Die Kiwi’s sal weet hulle was in ’n harde game, terwyl die Poemas tot volgede jaar moet wag om uitendelik te probeer om die All Blacks vir ’n eerste keer ooit te wen. Poemas – Drie: Emiliano Bofelli, doelskop: Nicolas Sanchez; strafdoele: Sanchez (4)All Blacks -  Drieë: Ngani Laumape, Brodie Retallick; doelskoppe: Beauden Barrett (2); strafdoele: Barrett (2) 