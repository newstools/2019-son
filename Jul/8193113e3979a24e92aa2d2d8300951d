DIE onoorwonne vrouesokkerspan Spurs Ladies is vinnig besig om diep spore in die Wes-Kaapse Vrouesokkerliga te trap. Spurs is tans die span wat geklop moet word. Winston Zeederberg, breier, en sy spelers loop oor van selfvertroue. Daarby glo baie van die spel se aanhangers dit gaan moeilik wees om Spurs vanjaar die titel te ontsê. Saterdag op hulle tuisveld in Wynberg het Spurs in hulle 13de ligawedstryd die besoekers van Portia FC met 5-0 oorrompel. Caryn van Ryneveld en Erin Adams het die doele aangeteken. Lof Dié twee het die wedstryd van hulle lewe gespeel. Van Ryneveld het drie doele aangeteken en Adams twee. Albei verdien lof vir hulle vyfster-vertoning in die algemeen. Zeederberg se span is met 35 ligapunte boaan die puntelys. Hy het net twee wedstryde gelykop gespeel in sy onoorwonne lopie. Spurs is drie ligapunte voor die tweede geplaaste UCT Ladies. UCT Ladies het op hulle beurt met Nova Nacional klaargespeel. Hulle het met 2-0 gewen. Santos Ladies is met 29 ligapunte derde op die puntelys. Dis ten spyte daarvan dat hulle met 1-7 teen RV United verloor het. RV United is met 28 punte in die vierde plek.