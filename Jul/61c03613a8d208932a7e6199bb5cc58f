“MET die 11 moorde sowat 6 weke gelede in die Baai se noordelike gebiede, het ons besluit dis tyd om as ’n groep van die Northerns bymekaar te kom, nie net as klein groepies nie.” So sê Marvin Draai van die beweging The Fight Of Our Lives (#TFOOL). Hy sê die beweging se lede voel die eerste ding om te doen, is om ’n memorandum op te stel en aan die burgemeester te oorhandig (lees berig hiernaas). Volgens hom moet die burgemeester deel vorm van die oplossing. “Ons as gemeenskap – al 400 000 mense wat in die Northerns woon – moet as ’n kollektief saamkom om antwoorde bymekaar te sit. “Dit is maar net die eerste stap om bewuswording te bring deur ons memorandum te oorhandig. “Dan, hiervandaan, moet ons kort-, medium- en langtermynoplossings van stapel stuur sodat ons al die euwels wat daar is rondom werkloosheid, dwelms en geweld, uiteindelik hok kan slaan.” Draai sê hy’t Mongameli Bobani, die mayor, die hele week en verlede week na die event genooi, maar hy het nie respond nie. Staan op Draai sê aan die einde van die dag het hulle die mayor en premier se betrokkenheid nodig. Past. Ruben Africa sê op sy beurt: “Ons as die noordelike gebiede staan op teen die regering om te sê dit is onaanvaarbaar.” Africa verwys hier na die 127 moorde en 85 pogings tot moord in die Northerns wat in 2017-2018 voorgekom het (lees berig hiernaas). Volgens Africa leef kinders in vrees. Hy sê die Grondwet lui dat elke kind die basiese reg op onderrig het. Volgens hom kan die kinders nie daai reg geniet nie omdat skole sluit as gevolg van gangsterism en moord. Bloei Volgens Africa kan kinders nie skool toe gaan of winkel toe gestuur word nie omdat die bendes die strate regeer. Hy sê die stad en gemeenskap bloei. Africa sê die noordelike gebiede kan nou nie meer langer stilbly nie. 