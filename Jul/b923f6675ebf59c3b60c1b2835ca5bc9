ROBERTSON. – Sedert oom Jakob Konstabel in Maart op Son se voorblad verskyn het, is hy die dorp se icon. Die oom het op die ouderdom van 88 ’n reuse-boom met pik en graaf in sy jaart uitgedelf toe die Langeberg-munisipaliteit hom nie wou help nie. Hoewel dit hom feitlik ’n jaar besig gehou en sy yard gelyk het asof hy grou om ’n swembad in te sit, het Konstabel die boomreus verslaan. Deesdae is hy heel belangrik. Hy sê: “Ek voel so in my noppies. Geen mens kan die gevoel beskryf nie. “Ek is en sal vir altyd, vir die res van my lewe, trots voel, want ek is mos nou famous.” Konstabel ry nou daagliks 20 km op sy bicycle omdat hy glo dis baie belangrik om fiks te bly. “Hoor jy nou vir my. Die klôgoed van deesdae worry nie meer nie. “Hulle is so flippen maer en uitgeteer en gee nie om oor hulle lyf nie.” Sy volgende move is om die dorp se kinders uit te daag om saam met hom te kom bicycle ry sodat hulle fiks en gesond kan wees.