GEDULD. Niemand ken dít beter as inwoners van Idasvallei in Stellenbosch nie. Veral die huismense by Jordaanstraat 3. Dié perseel het 30 bewoners, maar net een toilet. Soms moet hulle met koue water was omdat die solar panel nie altyd werk nie. Daar is ook net een vullisdrom. Yolanda Goldstein en haar ma, Elvoricia Geldenhuys, woon al 15 jaar saam in ’n wendyhuis op die perseel. Goldstein se drie kinders woon by hulle. Dit lyk net soos ’n tipiese bachelor flat. Die kombuis lei na een kamer met twee kooie. Agter ’n gordyn is nog twee kooie. Tydens yskoue nagte word klein Dante Goldstein (1) die ergste geraak. Die babatjie het op vyf maande open-heart surgery gehad. Onlangs het sy mammie uitgevind Dante moet chroniese medikasie gebruik. “Ek het aansoek gedoen om ’n beter blyplek te kry maar dinge lyk nie goed nie,” sê sy. Al wat Goldstein nou kan doen om die ergste koue uit te hou, is om die groot gate in die wendy met plastiek toe te plak. Vir Goldstein voel dit of sy nooit in haar leeftyd haar eie huis sal kan besit nie. “My hele lewe het ek net in backyards gewoon. Nou woon my kinders ook in een. Ek wil die ketting breek. Ek wil hê my kinders moet tog in hulle leeftyd ’n huis van hulle eie besit,” sê sy. Vir haar ma is die begeerte net so groot, maar die antie sê sy het al peace gemaak dat sy nie sommer gou ’n huis sal kry nie. Hoeke “Dalk sal dit verander, maar wie weet? Die studente in die dorp het beter verblyf as dié wat hier gebore en grootgeword het,” sê Geldenhuys. Haar hart breek vir haar kleinkinders. “Die kinders staan nie sommer vir niks op die hoeke nie. Daar gaan skep hulle vars lug om weg te kom van die overcrowding,” sê sy. Die saal was stampvol met ongelukkige inwoners wat antwoorde soek. Volgens die sekretaris van Idasvallei se behuisings­forum, Sherileen Phillips, het die onderburgemeester, Nya­niso Jindela, geen rede vir sy afwesigheid gegee nie. “Hy het op 14 Julie bevestig hy sal die 15de op die vergadering wees,” sê sy. Die forum het in ’n onlangse betoging oor behuising in ’n memorandum geëis dat die munisipaliteit ’n noodplan saamstel. “Mense het verwagtinge gehad omdat hulle antwoorde soek, maar hulle is weer teleurgestel,” sê Phillips. Volgens Stuart Grobbelaar, kommunikasiebestuurder van Stellenbosch se munisipaliteit, het Jindela op 14 Julie met Idasvallei se behuisingskomitee vergader. “Die onderburgemeester het ’n poging aangewend om common ground te vind. Onredelike “Hy het ’n voorstel vir die pad vorentoe gemaak, maar dit was vergeefs.” Grobbelaar sê die verteenwoordigers het onredelike eise­ gestel en wou nie onderhandel nie. Volgens hom is Jindela ingelig die vergadering is gekanselleer.