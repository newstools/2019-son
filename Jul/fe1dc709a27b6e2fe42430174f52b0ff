'N JOHANNESBURGSE ma sê haar hart is stukkend omdat haar eie seun haar dagvaar vir studiegeld, sakgeld en geld vir ontspanningsaktiwiteite van R14 655 per maand. Louwna Klintworth (55), 'n persoonlike assistent, sê sy verdien maar net R27 000 voor aftrekkings en het geen idee hoekom haar seun Thomas dink sy kan die onderhoudgeld, waarvoor hy vra, bekostig nie. Klintworth ry 'n tweedehandse Hyundai i10 wat haar antie vir haar gegee het en huur 'n eenslaapkamer kothuis in Westdene, Johannesburg. "Ek het onlangs 'n senuwee-ineenstorting oor al die drama gehad," sê Klintworth aan Rapport. Thomas wou nie kommentaar lewer nie, maar sy pa Craig sê hy ondersteun sy seun se saak. Riëtte Oosthuizen, 'n prokureur wat in familiereg spesialiseer, sê dis moontlik vir 'n kind om onderhoud van sy ouers te eis. Die hof gaan moet bepaal of onderhoud wel nodig is, of die kind se verwagtinge redelik is gegewe die lewenstyl wat hy of sy aan gewoond is en of die ouer dit kan bekostig. - Rapport 