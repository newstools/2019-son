DIE Wes-Kaapse minister van menslike nedersettings, Tertuis Simmers, gaan 'n klag by die polisie lê ná 'n brief, wat huise aan mense "toeken", die ronde begin doen het. Die brief met die provinsiale regering se briefhoof en wat geteken is deur die sogenaamde projekbestuurder, Melananie Koen, vra ook dat 'n bedrag van R5 250 "so gou moontlik" oorbetaal word. Simmers sê hy het sy departement beveel om die kwessie te ondersoek. "Ons kan nie toelaat dat bedrieglike karakters die regering gebruik om kriminele aktiwiteite te bevorder nie," sê Simmers. "Dié gewetenlose karakters buit mense se kwesbaarheid uit. Hulle weet daar is baie desperate inwoners wat wag op behuisingsgeleenthede." Simmers vra dat inwoners ook hul hulplyn by 021 483 6488/0611 moet bel. 