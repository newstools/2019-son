MET Siya Kolisi wat van ’n erge kniebesering herstel, moet Rassie Erasmus, Bok-breier, ’n nuwe kaptein vir die Rugby Cham­pionship aanstel. Die Bokke speel hulle eerste toets teen Australië op Ellispark, Johannesburg. ’n Week later pak hulle Nieu-Seeland in Wellington. Volgens Erasmus behoort Kolisi sy terugkeer in die toets teen Argentinië op Loftus Versfeld in Pretoria te maak. Die coach het puik losvoorspelers om in Kolisi se plek te kies. Francois Louw, Marcell Coetzee en Kwagga Smith het hulle voorheen op toetsvlak in die nr. 6-trui bewys. Rynhardt Elstadt het nog nie in ’n toets gespeel nie, maar hy sal ook die job daar kan doen. Terwyl Erasmus vir sy World Cup-kaptein wag om te herstel, sal hy goed moet besin oor wie hy as sy instaan-kaptein vir die eerste twee toetse teen die Wallabies en die All Blacks gaan aanstel. Duane Vermeulen is die obvious choice. Die ervare agsteman het laas jaar in die tuisreeks teen Engeland en op die jaareindtoer na Europa die leisels oorgeneem wanneer Kolisi van die veld af was. Handré Pollard het die Bulls in die afwesigheid van Lood de Jager vanjaar aangevoer. Eben Etzebeth was die Bok-kaptein in 10 toetse toe Allister Coetzee nog die mentor was. Hy’t by die beseerde Warren Whiteley oorgevat. Pieter-Steph du Toit het ook ondervinding in die posisie. Du Toit het in Junie 2018 die Bokke in die eenmalige toets teen Wallis in Washington aangevoer. Dit lyk asof Vermeulen die Bokke gaan lei. Hy sal waarskynlik met die job teen die All Blacks opgesaal wees, terwyl Etzebeth die kaptein teen die Wallabies kan wees.