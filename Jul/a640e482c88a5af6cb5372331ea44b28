CHAOS het vroegoggend gister weer in Dunoon uitgebreek toe ontstelde inwoners hulle griewe na die pad toe gevat het. Malibongwe-rylaan naby Potsdamweg was vir verkeer afgesper toe inwoners tyres in die straat begin brand het. Die inwoners is glo die moer in omdat die Stad Kaapstad strukture van ’n private stuk grond verwyder het. Maar volgens raadslid Malusi Booi, die Stad Kaapstad se mayco-lid vir menslike nedersettings, is dié tipe gedrag iets wat hulle veroordeel. “Die Stad ondersteun die reg om te betoog, maar wanneer dit onwettig en gewelddadig is en mense se lewe in gevaar sit, moet ons intree.” Hy voeg by dat sulke betogings hulle werk vorentoe ook negatief raak. “Wanneer die Stad van onwettige strukture ontslae raak, is dit ’n stap agtertoe, in plaas van vorentoe. “Ons as die Stad Kaapstad, is bewus van die behoefte aan behuising. “Ons doen alles om sulke kwessies op te los en om, waar moontlik, dienste op ’n beplande en regverdige wyse te verskaf.” Hy sê die geld wat elke keer gebruik moet word om strukture en infrastruktuur te herstel, kon eerder vir huise gebruik gewees het. “Die Stad se anti-land invasion-eenheid en wetstoepassers sal regsom die klok werk om seker te maak dat grond nie onwettig beset word nie. “Ondersoeke om die misdadigers aan te keer wat vir die brandstigtings en vandalisme verantwoordelik is, sal voortgaan.”