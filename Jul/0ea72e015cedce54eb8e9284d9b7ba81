DIE Uitenhage-derby tussen Gardens en Progress in die Hok is môre die hoogtepunt van die OP-rugbyunie se Superliga-kompetisie. Dis een van die grootste derbies in die land en word altyd goed ondersteun met klipharde en opwindende hardlooprugby. Gardens se breier, Reece Maarman, sê hulle gaan die derby soos enige ander game benader. Benut “Ons is gereed vir hulle en die spelers is goed voorberei. En, ja, ons is gereed vir die Blou-aanslag. “Die span wat die hongerste is op die dag, sy kanse benut en sy foute beperk, sal wen,” sê Maarman. Hy sê verdediging gaan uiteraard ook ’n groot rol speel. Progress se breier, Eric Toring, sê dit gaan moeilik wees in die Hok, maar sy span is gereed om alles te gee. “Dis altyd taai daar en Gardens word goed ondersteun. “Dié faktore sal altyd ’n impak op die wedstryd hê. “Ons het soos normaal voorberei en is gefokus op wat ons moet doen,” sê Toring. Trying Stars reis na Polisie op Kemsleypark en voel hulle het ’n goeie kans om die tuisspan daar te klop. “Ons gaan seker maak ons vat ons kanse. Ons beoog om die game vinnig te maak sodat hulle groot voorspelers moet omdraai,” sê Sheldrid Cannon van Stars. Brumbies speel tuis teen die sukkelende Despatch, maar sal nie waag om die game ligtelik op te neem nie. Brumbies is ’n moeilike span om op die Oval te klop en sal van hulle tuisvoordeel gebruik wil maak. Gareth Burger, die spanbestuurder, glo sy span het ’n goeie kans om te wen, veral voor hulle duisende getroue ondersteuners. Nadat verlede week se wedstryde gekanselleer is weens die swaar reën, is die “Act of God”- reël volgens die kompetisiereëls toegepas. Dit beteken alle wedstryde word as gelykop uitslae beskou en alle spanne kry punte.