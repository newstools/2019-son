WEN net die Currie Cup! Dít is die opdrag wat die rugbybase aan John Dobson, breier van die Westelike Provinsie, gestel het. Dobson gaan ook volgende seisoen die Stormers in die Superrugby-reeks afrig. Daar gaan dus geen kanse wees om te eksperimenteer of met kombinasies rond te speel nie. Hy het net ses wedstryde om ’n plek in die uitspeelronde te verseker. Dobson stem saam met sy base dat die kompetisie glad nie shine verloor het nie. Hy reken ook sy span sal op volle sterkte wees vir Saterdag se openingswedstryd teen die Blou Bulle op Nuweland. Hy sal wel sonder talle van sy sterre moet klaarkom wat aan die Springbokke se oefenkamp deelneem. “Die enigste aspek waarmee ek wel gaan rondspeel, is met tegniese aspekte van ons benadering. “Andersins gaan ons met alle mag elke wedstryd aanpak om te wen,” het Dobson gister ná sy span se oefen­sessie in Bellville gesê. Hy het wél sy kommer uitgespreek oor die dalende toeskouergetalle by die Currie­beker-wedstryde. Hy reken egter die toeskouers kan teruggelok word deur goeie rugby te speel. “Dit is nie net in die plaaslike kompetisies waar die toeskouergetalle drasties afgeneem het nie. Dit het ook in die Superrugby-reeks gebeur.” Dobson sê hy is ook onder druk om ’n tuishalfeindronde te verseker. “En dan ook ’n final op Nuweland,” het hy bygevoeg. Terugkeer In die afwesigheid van Herschel Jantjies en Jano Vermaak voel Dobson hy het wél sterk plaasvervangers op skrumskakel. “Die terugkeer van Godlen Masimla is goeie nuus vir ons. Ek het hom altyd hoog gerate voordat hy na die Kings toe is. “Ek gaan hom beslis inspan, en dan het ek ook vir Justin Phillips en Paul de Wet,” het die afrigter gesê. Intussen reken die haker Scarra Ntubeni elke wedstryd in die reeks moet “as ’n eindstryd” benader word. “Ons sal alles in die stryd moet werp om elke wedstryd te wen. Ons voorbereiding verloop baie goed,” het hy gesê. Hy het egter gewaarsku dat die terugkeer van Lood de Jager die Bulle voorlangs aansienlik gaan versterk. “Hy is die tipe speler wat ná ’n wedstryd elke lynstaan ontleed en aan sy spanmaats uitwys waar om te verbeter. “Hy kyk ook veral waar hulle teenstanders se swak punte lê,” het Ntubeni gesê.