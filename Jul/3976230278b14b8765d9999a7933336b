DIE veroordeelde polisiekonstabel Walter Francis (32) is gister onskuldig bevind aan moord en sameswering om moord te pleeg. Shamiel Galant (20), sy medebeskuldigde, is ook onskuldig bevind op dieselfde klagte, sowel as die onwettige besit van ’n vuurwapen en ammunisie. Wayne Wabanie (25) is skuldig bevind aan die onwettige besit van ’n vuurwapen en ammunisie. Al drie mans het in die Baaise hooggeregshof onskuldig gepleit. Hulle is aangekla van die skietdood van Alex Ferreira – ’n 204-getuie – op 21 Februarie 2017 in Bantam Crescent, Bloemendal. Regter Elna Revelas het gister gesê dit was die staat se saak dat Ferreira “stilgemaak” moes word omdat hy ’n 204-getuie in ’n ander moordsaak sou wees. Sy het bygevoeg die staat het aangevoer Francis wou Wabanie en Galant as sluipmoordenaars gebruik en sou hulle oplaai en na die toneel neem. Volgens Revelas het die staat sterk gesteun op die getuienis van ’n staatsgetuie wat in die polisie se getuie-beskermingsprogram is. Revelas het bevind dié staatsgetuie was in sekere opsigte ’n mede-oortreder omdat hy hom nie van die gebeure gedistansieer het nie. Volgens haar moet dié getuie se getuienis met omsigtigheid gehanteer word, want hy is ’n enkelgetuie. Revelas het ook verwys na belangrike elemente van die vuurwapens. Die staatsgetuie het in sy hoofgetuienis daaroor getuig, maar dit is nie in sy verklaring vervat nie. Die regter het bevind dis hoogs onwaarskynlik dat die cop wat sy verklaring afgeneem het, sou vergeet het om so ’n belang­rike element uit die verklaring weg te laat. Volgens Revelas was geen ID features van Francis in die staatsgetuie se verklaring vervat nie. Sy het ook gesê die staatsgetuie noem niks in sy verklaring oor ’n lumber jacket wat aan Galant gegee is om aan te trek om sy identiteit te verbloem nie. Revelas het bevind die staatsgetuie se beskrywing van die Corsa waarin Wabanie en Galant na bewering vervoer was, laat veel te wense oor. Sy het verwys na sy getuienis dat die Corsa se ruite getint was, terwyl dit nie getint was nie. Hy het ook genoem dat die sitplekke swart is, terwyl pics wys dit is ’n normale grys kleur – nie eens donkergrys nie. Volgens Revelas het die staatsgetuie gesê Wabanie en Galant het op die dag van die moord groen T-shirts aangehad. Sy het uitgewys ene konst. Jansen het gesê inwoners het hom meegedeel die twee persone wat van die toneel af weggehardloop het, het onderskeidelik ’n wit en ’n rooi T-shirt aangehad. Jansen is die cop wat na die toneel uitgeroep is. Volgens Revelas laat dít alles vrae ontstaan oor die geloofwaardigheid van die staatsgetuie. Revelas het voorts verwys na sy getuienis dat hy nie ’n goeie kykie gekry het van die bestuurder van die Corsa nie, maar wel toe hy met biere na die Corsa terug­gekeer het. Volgens haar is Wabanie se weergawe dat die gun-residu op sy hand beland het toe die guns in sy hand gestop is, redelik moontlik waar omdat dit strook met die getuienis van ’n kenner. Sy het Wabanie nietemin skuldig bevind aan die onwettige besit van ’n vuurwapen en ammunisie. Francis dien tans ses jaar tronkstraf uit op ’n klag van strafbare manslag. Adv. Velile Makasana het gekla. 