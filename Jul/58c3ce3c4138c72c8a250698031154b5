STEVE Bruce, pas aangestelde bestuurder van Newcastle, sê hy gaan niemand se “ja, meneer” wees nie – veral nie vir dié klub se omstrede eienaar, Mike Ashley nie. Bruce (58), wat die Spanjaard Rafael Benítez by St. James’s­ Park opvolg, se aanstelling is met gemengde gevoelens begroet. Ashley loop die laaste ruk deur onder skerp kritiek van Newcastle se faithful vir sy onvermoë om meer finansies in spelers te belê. “Ek dink julle ken my lank genoeg om te weet ek sal nie ’n ‘ja, meneer’ vir enige iemand wees nie,” het Bruce uitgewys. “Ek is te lank in die tand vir dit. Ek het gehoor ek is ’n puppet en dat ek ook nie in beheer van die transfers is nie. Verkoop “Ek kan net verslag gee van wat tot dusver gebeur het. En dis dat Ashley reguit was met al die gesprekke wat ons sover gehad het. Dit kan net goeie dinge voorspel. Ek is nie die persoon wat sy sakke sal dra nie, ek is my eie persoon en was nog altyd.” Die druk van Newcastle se fans neem toe op Ashley om die klub te verkoop. Bruce hoop die Magpies se nuweling van Brasilië, Joelinton, is vir eers genoeg om die fans te paai. “Al waarvoor ek kan vra, is ’n kans,” verduidelik Bruce verder. “Wie ook al hier sou gesit het moet groot skoene volstaan. Maar laat ek probeer,” sê Bruce. – AP