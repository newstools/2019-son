DIE goeie nuus stroom steeds in vir Saterdag se nasionale halfmaraton in Port Elizabeth. Dit is ’n uitgemaakte saak dat Suid-Afrika se beste at­lete, mans en vroue, by Pollokstrand in Summerstrand by die wegspring vir die Nelson Mandelabaai-maraton sal aantree. Wat dalk nog beter nuus is, is dat perfekte weerstoestande tans vir die wedloop voorspel word. Dit verseker dat baie vinnige­ tye in die maraton opgestel word. Onder die deelnemers is daar heelparty atlete wat altyd aggressief in die vroeë deel van die halfmaraton hardloop. Die verwagting is dat daar Saterdag van meet af aan ’n warm pas sal wees om verder van ’n baie vinnige wentyd seker te maak. Stephen Mokoka van Noord-Gauteng het verlede jaar sy manstitel suksesvol verdedig. Hy is oorgehaal om weer so te maak. Afdruk Hy erken egter hy sal moet uithaal, want die gaping tussen hom en die jonger uitdagers is besig om ál hoe kleiner te raak. Mokoka het verlede jaar die 21,1 km in ’n tyd van 1:01:44 afgelê, met Bernard Bil op sy hakke. Suid-Afrika se vroue sal graag dié keer hulle stempel op die wedloop wil afdruk nadat die buitelandse besoekers sake verlede jaar oorheers het. Lesotho se Mamorallo Tjoka het toe in 1:10:46 gewen, gevolg deur Helalia Johannes (Namibië) en Susy Chemaimak (Kenia). Die 31-jarige Cornelia Joubert het twee jaar gelede in die Baai gewen. Joubert het aangedui sy is reg vir ’n goeie vertoning Saterdag. Glenrose Xaba is nog ’n Suid-Afrikaanse langasem om dop te hou. Sy is baie goed op dreef en sal die eerste keer die Baaise halfmaraton aandurf.