GRAAFWATER. – Hulle skool van uitnemendheid moet plek maak vir ’n “tatie-skool”. Jare al spog die Hoërskool Graafwater met ’n matriekslaagsyfer van 100%. Dis net laas jaar dat die skool ’n “swak” jaar gehad het. Toe was die matriekslaagsyfer 94%. Maar as die Wes-Kaapse onderwysdepartement (WKOD) sy sin kry, moet die hoërskool eersdaags sy deure sluit en plek maak vir leerders met intellektuele gestremdhede. Moerige inwoners kla die WKOD is versin. Hulle sê die WKOD moenie met dieselfde gedagtes kom soos toe hulle die Hoërskool Uitzig in Uitsig gesluit het nie. Mense is so ontsteld oor hierdie moontlike besluit, hulle is heilig oortuig die WKOD-beamptes lê snags wakker en dink dan hierdie ridiculous snert uit. Die Hoërskool Graafwater is ’n volle 100 jaar oud. Dit is ’n ligpunt in ’n gemeenskap waarin nie veel ander aktiwiteite is om oor huis toe te skryf nie. Die inwoners is trots op hulle skool en sê hulle kan nie verstaan hoe die WKOD tot die slotsom gekom het dat hulle leerders baat sal vind by ’n skool vir verstandelik gestremdes nie. Sylvia Newman, ’n oudburgemeester van die Cederberg-munisipaliteit en ’n inwoner van Elandsbaai, sê die WKOD wil krap waar dit baie beslis nie jeuk nie. Volgens Newman loop die Hoërskool Graafwater vanaf gr. R tot matriek. Sy sê die WKOD wil die hoërskoolgedeelte sluit. “Vir wat?” wil Newman moerig weet. “Vir wat het ons tydens die apartheidsjare geveg vir gelyke onderrig sodat ons kinders ook aan die beste opvoeding moontlik blootgestel word? “Die WKOD dink seker ons is ’n klomp h*tn*ts oor wie hulle kan loop. Hulle (die WKOD) wil die hoërskool se deure aan die einde van die jaar sluit en ’n hoërskool in Lambertsbaai open. Daar is nog nie eens ’n fondasie vir só ’n skool gelê nie. Die Wes-Kaap is mos nie ’n eiland waar die WKOD kan maak soos wat hulle wil nie.” Nog ’n knor­rige inwoner, Francois Swartz, sê die WKOD het die ouers in Junie bymekaargeroep vir ’n “inligtingsessie”. “Dit was nie ’n inligtingsessie nie; dit was ’n vergadering waar ons duidelik wys­gemaak is die WKOD se mind is opgemaak. “Ons het nie ’n spesiale vaardigheidskool nodig nie. Waar moet ons kinders hulle prakties gaan doen? Gaan petrol ingooi by die plaaslike Agrimark?” Lorna Scheepers, nog ’n inwoner, sê hulle sal nie sonder ’n fight gaan lê nie. “Ons leerders is nie net van Graafwater nie. Hulle sluit dorpe soos Elandsbaai en Lambertsbaai en die omliggende plase in. “Hoekom wil hulle ons fasiliteit toemaak om ’n ander skool te skep? Dit maak mos nie sin nie.” Oom Bernard Wolstenholm sê hy wil nie ’n doemprofeet wees nie, maar niks goeds kan uit hierdie plan van die WKOD kom nie. “So ’n plan gaan die einde van Graafwater beteken. Ons skool het dan al akteurs, onderwysers en ander professies opgelewer.”