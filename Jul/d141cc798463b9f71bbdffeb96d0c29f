DIE oumense suffer omdat die departement van maatskaplike ontwikkeling nie ’n Baaise frail care centre betaal het nie. Dit gaan al ’n volle vier maande so aan. Nou kan die oumense by die Gelvan Park Frail Aged Home in die noordelike gebiede nie die ge­riewe en dienste kry wat hulle toekom nie. Dennis Bellairs, voorsitter van die raad by die tehuis, sê hulle het laas in Maart betaling ontvang. “Ons is eintlik veronderstel om R200 000 per maand te kry. Ons het creditors wat ons moet betaal en ons is in arrears by hulle. “Ons het nie ons personeel se salarisse vir Julie betaal nie. Sowat 60% van die begroting gaan vir die salarisse van die personeel. “Dis regtig ’n groot bekommernis,” sê Bellairs. Hy het briewe gerig aan die plaaslike, provinsiale en nasionale afdelings van die departement van maatskaplike ontwikkeling, maar ál wat hulle kry, is leë beloftes. “Hulle gee vir ons ’n datum, maar dan gebeur dit nie. Hulle het gesê hulle gaan vandag (Vrydag) die geld inbetaal, maar ons het nog niks gekry nie. “Ons het maar SMS’e en Whats­Apps uitgestuur en gepost in die sosiale media om vir hulp te vra. Darem het verskeie organisasies en mense ons tot dusver met donasies gehelp. “Ons lewe van dag tot dag en is geheel en al van die gemeenskap afhanklik,” voeg Bellairs by. Die tehuis het reserwefondse gehad. Dit het hulle vir drie maande deurgedra. Dié geld is nou klaar. Behalwe dat die kos min is, is die koelkamer stukkend. Ook is ál die wasmasjiene gebreek en die bejaardes se vuil klere en beddegoed staan meters hoog. Elke jaar reik die departement van maatskaplike ontwikkeling ’n dokument genaamd “service level agreement” uit. Die departement en die betrokke diensverskaffer (in dié geval die tehuis) onder­teken dan die dokument. Luidens die dokument wat vanjaar uitgereik en geteken is, is die departement sowat R2 352 000 verskuldig aan die tehuis. Dis vir ’n jaar se tydperk. Dit wil sê ’n toelaag van R2 000 per inwoner moet maandeliks aan die tehuis betaal word. Fadzanai Make, die suster in beheer, sê gelukkig is hulle medikasie darem voldoende. “Ons sal nie uit medikasie uithardloop nie. Ons kry ons pille van die Korsten-kliniek en die inwoners het elkeen ’n file daar. Ons het inwoners met hipertensie, dementia, diabetes en geestestoestande,” sê Make. Bellairs sê: “As dit só aanhou, gaan ons drastiese stappe moet doen en van die mense terugstuur huis toe. Dit alles gaan hulle ontwrig.” Gcobani Maswana, woordvoerder van die provinsiale departement van maatskaplike ontwikkeling, het Son op Sondag se navrae ontvang en gesê hy sal na verwagting môre terugvoer kan gee.