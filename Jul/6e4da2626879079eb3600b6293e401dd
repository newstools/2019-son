GOOGLE gaan ’n nuwe internetkabel onder die see lê wat van Portugal na Suid-Afrika gaan strek. Die infrastruktuur is op space-division multiplexing-tegnologie (SDM) gebaseer. SDM saai inligting oor parallelle kanale uit. Google sê in ’n verklaring die kabel sal bykans 20 keer meer netwerkkapasiteit lewer as die vorige kabel wat na Suid-Afrika aangelê is. Die nuwe kabel behoort in 2021 in Suid-Afrika in werking gestel te word. Die projek word ten volle deur Google befonds. Suid-Afrika het toegang tot verskeie ondersese kabels. ’n Kabel is ook in 2009 langs die ooskus van Afrika gelê. In 2012 is die WACS (West Africa Cable Sys­tem), wat deur MTN ondersteun word, ook voltooi. – Business Insider