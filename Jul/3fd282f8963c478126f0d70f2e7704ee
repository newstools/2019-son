MOEDELOOS verby. Shahieda Julies van Tafelsig in Mitchells Plain sug swaar en die trane sit vlak terwyl sy vertel van haar stryd met haar hiperaktiewe seun. Dit dryf haar teen die mure uit. Sy sê wat haar diep bekommer, is dat niemand in onderwyskringe haar kan sê wat die toekoms vir Nizamuddin (10) inhou nie. Julies sê as vyfjarige is aandaggebrek-hiperaktiwiteitsteuring (ADHD) by Nizamuddin gediagnoseer. Ritalin is voorgeskryf. Maar, sê Julies, dit het nie rustigheid in die klaskamer gebring soos wat sy en talle onderwysers gehoop het nie. “Ek moes my werk los, want ek moet elke dag by die skool wees wanneer ek gebel word oor iets wat Nizamuddin aangevang het. “Nou onlangs moes ek my weer skool toe haas toe hy ’n ander kind wou steek. En toe die juffrou inspring, toe wou hy die juffrou ook steek. “Nizamuddin kry sy Ritalin soggens voor skool en weer 11:00, maar hy kan steeds nie by die skool stilsit nie. Hy dwaal die hele dag by die skool rond en dit reflekteer in sy punte. Verstaan “Vandat my kind skoolgaan, het hy nog nooit ’n graad geslaag nie. Hy word elke keer net na die volgende graad oorgeplaas.” Volgens Julies het hulle skool se distrik-sielkundige aanbeveel haar seun moet na ’n spesiale skool gaan. “Van wat ek verstaan, sal daar egter eers op 14-jarige ouderdom plek wees vir hom. En hoe groot gaan sy agterstand dan wees?” wil sy weet. Millicent Merton, woordvoerder van die Wes-Kaapse onderwysdepartement, sê sodra die departement se gespesialiseerde personeel vir onderrig-ondersteuning ’n leerder assesseer, vind kwartaallikse vergaderings met die skole plaas. Merton verduidelik as daar onsekerheid uit die gepaardgaande verslae spruit oor of ’n leerder in ’n spesiale skool geplaas moet word, vind ’n waarnemingsperiode plaas voordat so ’n besluit geneem word. Sy het die versekering gegee Nizamuddin se geval kry aandag.