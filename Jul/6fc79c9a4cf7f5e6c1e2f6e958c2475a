OUDPRES. Jacob Zuma het gister ’n lyn in die sand getrek. Op die derde dag voor die Zondo-kommissie het Zuma deur sy lawyers aangedui hy het nou genoeg gehad van hoe adv. Paul Pretorius, die leier van die kommissie se regspan, hom kruisondervra. Zuma se lawyer, adv. Muzi Sikhakhane, het gesê die kommissie se regspan het hom mislei. Volgens hom was die ooreenkoms tussen Sikhakhane en Pretorius dat Zuma net gevra sou word vir sy weer­gawe van uitsprake van vorige getuies teen hom. Daar’s nie gesê Zuma sou kruisondervra word nie, sê ’n duidelik geïrriteerde Si­khakhane. Hy voeg by: “My kliënt is onder valse voorwendsels hierheen gebring. Ek het hom op ’n bona fide-manier aangeraai om sy uitnodiging na die kommissie te aanvaar. “Maar dit blyk dat ek mislei is. Ek sal verder met hom (Zuma) konsulteer oor wat hy nou wil doen.” Kabinet Die voorsitter, adjunkhoofregter Raymond Zondo, het toe laat weet die sitting word tot môre uitgestel. Dit gee die kommissie se regspan en Zuma se lawyers dan vandag tyd om die pad vorentoe uit te werk. Pretorius het Zuma vroeër kruisondervra oor Barbara Hogan, ’n voormalige minister in sy kabinet, se getuienis. Hogan het getuig oor die ontplooiing van comrades in staatsdepartemente en staats­maatskappye ná die Polokwane-verkiesingskonferensie in 2007 waarop Zuma tot ANC-president verkies is. Hogan het onder meer getuig die ANC was ná daardie konferensie verdeeld oor sy lojaliteit teenoor Zuma se faksie in dié organisasie. Zuma het aanvanklik gesê hy wil nie daarop kommentaar lewer nie, want Hogan “gee net haar opinie”. Pretorius het egter met sy vrae dik gehou. Zuma reageer toe: “Dis nie waar dat die ANC ná Polo­kwane verdeeld was nie.” Hy sê verder daar is niks fout daarmee om mense by staatsmaatskappye poste te gee omdat hulle lojaal was aan die ANC nie. “Daar is g’n politieke party in die hele wêreld wat onbekende mense sal aanstel nie,” hou hy vol. Zuma hou vol dat die ANC se ontplooiings­komitee nie boetie-boetie-aanstellings gedoen het nie.