NIKS is nou meer vir Cori “Coco” Gauff onmoontlik in vanjaar se Wimbledon-tennistoernooi nie. Dié 15-jarige Amerikaner speel vandag in haar derde wedstryd op die bekende grasbane van die All Eng­land-tennisklub. Gauff is tans die talk of the town by vanjaar se toernooi nadat sy die vyfmalige Wimbledon-kam­pioen Venus Williams (39) in die eerste ronde uitgeskakel het. En om te wys dit was geen vloekskoot nie, het sy Woensdag ’n plek in die derde ronde verseker deur Magdaléna Rybáriková (Slowakye) met 6-3, 6-3 uit te skakel. Sy kom vandag in die derde ronde teen Slowenië se Polona Hercog te staan. “Ek kan enige speler klop,” het Gauff gesê. “As ek nie geglo het ek kan ’n wedstryd wen nie, dan sou ek nie eens op die baan gestap het nie.” Die jongeling erken egter dit voel nog so ’n bietjie soos ’n droom om by tennis se roemrykste Grand Slam tot in die derde ronde te vorder. As Gauff – 313de op tennis se wêreldranglys – vandag se kragmeting met Hercog wen, is nóg ’n ontmoeting met ’n groot naam, die sewende gekeurde Simona Halep, op die kaarte.