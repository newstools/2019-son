MARC Batchelor en sy broer, Warren, was vir amper drie jaar vervreemd van mekaar en was op die punt om weer te herenig toe hy doodgeskiet is. Die voormalige Orlando Pirates- en Kaizer Chiefs-doelskieter is laas Maandag in sy motor voor sy huis in Olivedale, noord van Johannesburg, doodgeskiet. Warren het Donderdag by sy broer se roudiens gesê Marc het die afgelope paar jaar die pad byster geraak en hom gedurende dié tyd weggestoot. "Ek en Marc was vir amper drie jaar vervreemd van mekaar oor 'n simpel stryery. Ons was op die punt om op te maak en het beplan om binnekort te ontmoet en te praat en toe kry ek die oproep laas Maandagaand. "Misdaad in dié land is buite beheer. Iets moet daaromtrent gedoen word. Te veel mooi mense sterf. Wat word daaraan gedoen? Ons moet iets daaraan doen. Hoeveel begrafnisse moet ons nog hê?" Warren sê hul pa is drie jaar gelede aan Huntington se siekte dood. Hy het eers Dinsdag uitgevind sy broer het dieselfde siekte gehad. "Dit verduidelik baie oor sy gedrag. Ek gaan nie verskonings vir hom maak nie, maar dit verduidelik baie vir my. Marc was nie 'n engel nie. Hy't die pad byster geraak." Huntington se siekte is 'n progressiewe breinversteuring wat onbeheerde bewegings, emosionele probleme en verlies aan denkvermoë veroorsaak. - TimesLive 