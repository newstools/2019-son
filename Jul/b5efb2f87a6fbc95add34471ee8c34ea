Die Kaapstadse stadsraad se vrouebemagtigingsprogram is steeds aan die groei. Stad Kaapstad se Vroue vir Verandering-orogram, wat vroue aanmoedig om eienaarskap van hul buurte te neem, het weer 'n suksesvolle jaar gehad waarin 1 507 vroue van regoor die stad toerusting ontvang het om te help om 'n verskil in hul gemeenskappe te maak. Die program, voorheen bekend as die Vroue in Huurvoorraad, het die afgelope boekjaar meer as R28 miljoen ontvang wat werksgeleenthede aan honderde vroue verskaf het. Die program is in Junie 2016 deur die Stad se direktoraat vir maatskaplike ontwikkeling- en vroeë kinderontwikkeling bekendgestel. Zaverborge Badroodien, 'n raadslid, sê veiliger en meer bemagtigde gemeenskappe begin met vroue. "Deur die program gee ons hulle nou die toerusting om dit te doen," sê Badroodien. "Die program is gestig om die maatskaplike euwels in ons samelewing aan te spreek. Sedert die ontstaan daarvan het hulle die program hul eie gemaak en bou elke jaar daarop. Dit is 'n sukses wat ons vier." Rafeeqa Sterris van Retreat, een van die vroue, het 'n gedig geskryf waarin sy beskryf hoe hulle verander het in vroue met potensiaal. "Nou moet ons uitgaan en ons drome 'n werklikheid maak en sodoende 'n verskil in die wêreld  maak," het sy gelees. Nog 'n vrou sê sy voel bemagtig en mooi. "Ek is geleer hoe om 'n verantwoordelike, liefdevolle en sterk enkelouer te wees. Ek kan nou my kop hoog hou en regop loop," sê sy. Die vroue is in diens van die Uitgebreide Openbare Werke-program (EPWP), Hulle taak is onder meer om veiligheidskwessies aan te spreek asook om uitdagings in gemeenskappe soos dwelmmisbruik en huishoudelike geweld te identifiseer.