'N BUITELANDER is in Wallacedene in Kraaifontein gearresteer ná polisielede gesien het hoe die dwelm Khat vanuit sy spaza shop verkoop word. Lede van die polisie se provinsiale reaksiespan het die winkel begin dopgehou nadat hulle inligting ontvang het dat dwelms daar verkoop word. Kapt. FC van Wyk, 'n polisiewoordvoerder, sê  toe hulle sien daar word wel Khat verkoop, het hulle die winkel deursoek. Van Wyk sê  ses pakkies Khat en 'n 9mm pistool met agt rondes ammunisie is gevind. Die 22-jarige man, wat by dieselfde adres as die winkel woon, gaan binnekort in die Blue Downs-landdroshof verskyn op klagte van handel in Khat en die besit van 'n onwettige vuurwapen en ammunisie. In 'n ander voorval is 'n 27-jarige verdagte in Nyanga gearresteer op 'n klag van die besit van 'n onwettige vuurwapen en ammunisie. Van Wyk sê  polisielede van die Nyanga-misdaadvoorkomingseenheid, het op inligting gereageer dat 'n vuurwapen in 'n spaza shop in Browns Farm weggesteek word. Die polisie het die vuurwapen aan die binnekant van die deur gevind met 'n magasyn met 46 rondes in. Die verdagte verskyn Maandag in die Athlone-landdroshof. **Vier buitelanders, 33, 36, 38 en 40 jaar oud, is Vrydag gearresteer ná ses plastieksakke met perlemoen, insluitend toerusting daarvoor, by 'n huis in Milnerton gevind is. Die waarde daarvan moet nog bepaal word. 