DAAR was laas maand minder brande in plakkerskampe. Die statistieke vir Junie 2019 wys ’n afname van 15% in die getal huisbrande in informele nedersettings – maar ’n ewe skerp toename van 15% in formele woon­gebiede. Laas maand is die brandweer uitgeroep om 150 brande in formele areas te blus. In informele nedersettings het hulle 120 brande geblus. Laas jaar was dié syfer in plakkerskampe ook 150. Daar is ook ’n afname in die dodetal. In 2018 het 12 mense in huisbrande omgekom. Dié jaar het net 6 mense doodgebrand. Die Stad se mayco-lid vir veiligheid en sekuriteit, JP Smith, sê: “Winter is ’n uitdaging, want inwoners maak staat op heaters en elektriese komberse om die koue af te weer. “Die gebruik van ghellieblikke is ’n ander groot risiko, want dit kan lei tot vergiftiging met koolstofmonoksied. “As jy ander potensiële faktore soos elektriese foute, rook en oop vure in ag neem, is dit belangrik dat inwoners waaksaam bly.” Die mayco-lid voeg by: “Daar is altyd die risiko van brande wat kan uitbreek, of dit nou in informele nedersettings is of formele woonareas. “Soos baie ander risiko’s wat die gemeenskap se gesondheid en veiligheid raak, vereis die voorkoming van brande ’n kollektiewe poging. “Die Stad werk voortdurend aan sy level van opvoeding en bewusmaking in die gemeenskap. “Ons is ook besig om nog brandweerstasies te bou en ander hulpbronne op te bulk.” Smith het ook gevra mense moet hulle kant bring. “Inwoners het ook ’n rol om te speel om in die eerste plek seker te maak dat hulle die kanse vir brande verminder. Ongelukkig word te veel brande nog veroorsaak deur menslike foute en nalatigheid.”