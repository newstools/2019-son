HY HET drie keer in haar gesig gespoeg, haar met glase en klippe bestook en haar ruite moer toe gegooi. Patricia Garrett (45), van Jacksonville in die Baai, is nou raadop oor haar tikkop-seun wat haar gesinslewe hel op aarde maak. Selfs ’n interdik het nie die truuk gedoen nie, want as sy haar oë uitvee, is daar nog iets uit hulle huis gesteel. Bradley Arends (29) is volgens sy ma al van hoërskooldae af verslaaf aan tik. Hulle is oorspronklik van Bonteheuwel in die Wes-Kaap, maar het later Baai toe getrek vir ’n beter lewe. Sy sê hy was in die Kaap in die koshuis en het daar geleer tik, want die hoof was nooit daar nie. “Ek het dit in sy gesig gesien dat hy op dwelms is. Hy het eers gesê dis die koshuis se kos wat nie reg is nie. “Hy was altyd ’n liefdevolle, wonderlike kind, maar nou is hy aggressief en onbeskof en hy slaap amper nooit. “Hy vloek my ma se onderdele en met die n-woord. Ek voel niks meer nie, want hy het my hard gemaak,” vertel Garrett. Sy het Arends uit die skool gehaal en Baai toe gestuur om by sy ouma te gaan bly. Maar toe hy terugkom Kaap toe, het hy weer begin tik rook.Later is die hele gesin van vyf sak en pak Baai toe. Hier het Bradley volgens sy ma weer verval in dwelms en dit het net erger geraak. In Mei laas jaar het Garrett ’n interdik teen haar seun verkry. Maar ophou was min. Arends is gevang oor hy die interdik oortree het en ’n lasbrief vir sy arrestasie is uitgereik. Hy is gevonnis tot twee jaar en ses maande buitestraf. Hy is dus vrygelaat op parool, maar sy ma sê van sy paroolvoorwaardes kom daar ook niks. Luidens die voorwaardes is Arends onder huisarres geplaas en hy moet sekere tye van die dag by die huis wees. Hy mag nie plekke besoek waar alkohol ingeneem word nie en hy mag nie self dwelms of alkohol gebruik nie. Hy moes ook community service doen, maar hy was glo net drie keer daar, toe los hy dit. ’n Maand gelede het Arends ’n selfoon uit Garrett se huis gesteel en dit aan haar erken. Hy het ook in die verlede elektriese drade uit die muur geruk om te verkoop. “Ons het al vyf TV’s in die huis gehad. Elke keer steel my seun dit. “Hy steel selfs kos en klere. “Drie weke gelede op ’n Maandag het ek en my man gelê toe hy net ewe skielik die ruite begin uitgooi. “Dit help nie eens ek maak dit reg nie. Ek het dit by die polisie aangemeld.” Laas Vrydag het Garrett uit simpatie haar seun in hulle huis laat slaap aangesien hy nou buite mense se huise slaap en rondswerf. Haar dankie hiervoor was dat hy aggressief geraak en haar met klippe en glase begin gooi het. Garrett sê sy moet koes en hol vir die hek, anders was sy dalk beseer. “Hy het toe drie keer in my gesig gespoeg. Ek was al by die parool­beampte en by ’n social worker. “Dit kan nie so aangaan nie. Die enigste oplossing is om my seun tronk toe te stuur. Miskien sal hy kop kry daar binne.” Volgens Garrett is sy ’n depressielyer en die stres van die situasie vererger dit. Sy het vertel sy sukkel om te slaap en kry angsaanvalle. “Maar die dokter wil nie vir my slaappille gee nie, want hy sê ek kan verslaaf raak daaraan.” Volgens haar suffer Arends se twee jonger broers ook en die een se skoolwerk ly daaronder.