VIER weke na gerugte oor skuiwe in die polisie se topstrukture as kwaadwillig beskryf is, is dit Maandagoggend deur die polisiehoof bevestig. Brig. Vishnu Naidoo, nasionale polisiewoordvoerder, het aan die begin van Julie gesê die Wes-Kaapse polisiekommissaris, lt.genl. Khombinkosi Jula, is met verlof en nie verplaas nie. Naidoo het toe reageer op gerugte dat Jula sy pos in die Wes-Kaap moet ontruim om in KwaZulu-Natal (KZN) herontplooi te word. Gen. Khehla Sitole, nasionale polisiehoof, sê in ‘n verklaring Maandagoggend die 55-jarige Jula sal vanaf 1 Augustus die polisiehoof in KwaZulu-Natal wees. Vroeër die maand het Sitole bevestig da thy wel met Jula gepraat het oor ’n moont¬like skuif na KZN. Hy het verduidelik: “Die pos van provinsiale kommissaris in KZN is vakant en Jula kom oorspronklik van daar. Hy sal die polisie in die provinsie ervaring bied.” Jula neem oor by lt.genl. Nhlanhla Mkhwanazi, wat waarnemend was in die pos. Mkhwanazi keer terug na die polisie se hoofkantoor, waar hy afdelingskommissaris vir operasionele reaksiedienste sal wees. Intussen sal lt.genl. Sindile Mfazi, ‘n adjunk-nasionale kommissaris, vir die maand as polisiehoof in die Wes-Kaap waarneem. Sitole sê: “Die proses om ‘n provinsiale kommissaris aan te stel begin op 1 Augustus en daar word gehoop om dit teen die einde van die maand te voltooi.” Die ANC in die Wes-Kaap sê hulle neem kennis van die verwikkelinge. Faiez Jacobs, provinsiale sekretaris, sê: “Die situasie in die provinsie is kritiek env erg die aandag van ‘n voltydse aanstelling, wie die complexities van die situasie hier verstaan en met oplossings sal kom.”