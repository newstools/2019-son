DIT maak nie saak wat in gister se toets tussen Suid-Afrika en Australië op Ellispark in Johannesburg gebeur het nie. Die Springbokke se oomblik van waarheid kom volgende week wanneer hulle die All Blacks in Wellington gaan aandurf. Niemand het Siya Kolisi (kaptein) en sy span laas jaar ’n kat se kanse gegee om die All Blacks in hulle agterplaas in die Westpac Stadion (die Koekblik) in Wellington te klop nie. Rassie Erasmus (afrigter) en sy span het die verdedigende wêreldkampioen teen alle verwagtinge in met 36-34 afgestof nadat hulle in die rustyd met 24-17 voor was. Die pak voorspelers wat daardie dag vir die Bokke uitgedraf het, was Warren Whiteley op agsteman, en Pieter-Steph du Toit en Kolisi op die flanke. Eben Etzebeth en Franco Mostert was die slotkombinasie. Frans Malherbe, Malcolm Marx en Steven Kitshoff het die skrum geanker. Etzebeth en Du Toit is die enigste twee spelers onder die voorspelers wat gister in die Bokke se sogenaamde B-span uitgedraf het. Jesse Kriel het in 2018 teen die All Blacks in Wellington vleuel gespeel. Hy was gister ál agterspeler wat teen die Aussies in aksie was. Erasmus se besluit om Kriel saam met André Esterhuizen in die middelveld te kombineer, be­teken Damian de Allende en Lu­khanyo Am is in die binnebaan om volgende week die nr. 12- en nr. 13-trui teen die All Blacks te dra. Etzebeth, Du Toit, Lood de Jager Beast Mtawarira, Bongi Mbonambi, Elton Jantjies en Kriel spog met die meeste ervaring van ál die spelers wat die Aussies gister aangedurf het. Uitgerus Benewens dié spelers kan deurwinterde spelers soos Frans Steyn, Francois Louw, Marcell Coetzee en Schalk Brits saam met die res van die Bok-afrigtingspan na Nieu-Seeland reis. Die All Blacks was gisteraand teen die Poemas in Argentinië in Buenos Aires in aksie. Hulle moet dus terugreis Nieu-Seeland toe. Duane Vermeulen en die res van die Bokke wat vroeër vertrek het, behoort lekker uitgerus te wees teen die tyd dat die All Blacks in hulle eie land opdaag. Dit lyk asof Rassie sy huiswerk deeglik gedoen het. Hy het waarskynlik ’n slim plan uitgewerk om sy span ’n beter kans te gee om die glorie van laas jaar teen die wêreldkampioen in die Koekblik te herhaal.