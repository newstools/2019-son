'N MAN van Kimberley, wat sy vrou doodgesteek en sy eenjarige kleinkind gewond het, is Woensdag tot 26 jaar tronkstraf gevonnis. Monroe Clayton Lee het op 20 Augustus 2016 sy vrou, Mitashja (Tessa) Lee, 23 keer met die mes gesteek. Haar kleinkind, wat tydens die voorval op haar arm was, is in die wang en bors gesteek. Lee het daarna ook probeer om sy dogter, Monique, te lem. Lee is Dinsdag in die Kimberley-hooggeregshof skuldig bevind vir die moord op sy vrou asook klagte van aanranding met die doel om ernstig te beseer vir die aanval op sy dogter en kleinkind. Hy is die volgende dag tjoekie toe gestuur. Brig Mohale Ramatseba, ‘n polisiewoordvoerder, sê die straf sal as afskrikmiddel dien vir diegene wat advantage wil vat van vroumense en kinders. Die Diamond Field Advertiser het ook Dinsdag berig dat Lee snot en trane gehuil het in die hof en verskoning gevra het aan sy familie. Volgens hom het hy dit nooit beplan om sy vrou koelbloedig te vermoor nie.- SowetanLive   