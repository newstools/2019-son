DIE All Black-slot Brodie Retallick se skouerbesering is nie so ernstig as wat aanvanklik vermoed is nie. Hy het die veld Saterdag in Wellington teen die Springbokke verlaat met pyn op sy gesig geskryf. Hy moes sy linkerarm stut en daar is onmiddellik gedink dis die einde van sy Wêreldbeker (WB)-drome. Die All Black-breier, Steve Hansen, het egter op ’n nuuskonferensie gesê daar is steeds hoop vir Retallick. Hansen sê: “Brodie het die veld in heelwat pyn verlaat en ons was uiters bekommerd. “Gelukkig is die uitslag is redelik goed. Brodie se skouer was net uit lit. Daar is dus ’n goeie kans dat hy nog WB toe sal kan gaan. “Dis nog nie moontlik om te sê wanneer hy weer sal kan speel nie, maar ons hoop hy sal gou oukei wees. “Brodie is een van ons beste spelers. So, ek baie verlig.” Hansen sê ’n scan was nie nodig nie omdat niks in die skouer gebreek is nie. Retallick is beseer toe die Bokke se plaasvervanger-slot RG Snyman by ’n losgemaal ingedons het. Snyman se spel was tegnies korrek, behalwe dat hy van die kant van die losskrum ingestorm het. Verslaggewers het Hansen gevra of hy dink Snyman moet uitgewys word. “Nee, nee, nee!” het Hansen geantwoord. “Dis groot mans se spel.” – Stuff