DIE omstrede Al-Noor Weeshuis is al weer in die kollig – weereens vir verkeerde redes. Dié keer oor fake briewe onder hulle naam wat glo gesirkuleer is om fondse in te samel. Amani Fonguh Okpara, die bestuurder van die weeshuis, is drie weke ge­lede gearresteer nadat ’n nes van beweerde korrupsie, bedrog en die onsede­like aanranding van minder­jariges by die weeshuis oopgekrap is. Okpara het na bewering korrupte dealings met polisie­beamptes en talle beamptes by home­ affairs gehad. En nou is die vermoede sterk dat sy uit die land gaan vlug. Intussen het die Wes-Kaapse departement van maatskaplike ontwikkeling onlangs uitgevind dat Al- Noor ’n brief vir geldinsameling vir vakansie-programme by die weeshuis aan verskeie organisasies gestuur het. Misbruik Die brief lui dat dit in opdrag van die voormalige provinsiale minister van maatskap­like ontwikkeling, Albert Fritz, gestuur is. “Ek veroordeel die misbruik van my naam! “Ek is nooit ingelig oor ’n vakansieprogram wat deur die Al-Noor Weeshuis gefasiliteer sou word wat ondersteun moes word nie,” het Fritz vies gesê. Die departement het intussen die saak na die provinsiale forensiese dienste verwys, wat ’n saak van bedrog by die polisie aanhangig sal maak. Toe die brief noukeurig nagegaan is, is daar vasgestel dat die departement geen werknemer genaamd Siyanda Mbesi Mafilika in diens het nie. Verder word op die briefhoof ’n eenheid of direktoraat genoem wat nie eens in die departement bestaan ??nie. Daar is ook vasgestel dat daar geen kantoorbestuurders in die kantoor van die minister is nie. Die enigste kantoorbestuurdersposte in die departement sal in die kantoor van hoofdirekteure wees. Die brief is ook nie gedateer nie en daar is geen landlyn-kontaknommers op die brief nie – ’n vereiste op briefhoofde. Intussen sal Okpara weer Donderdag in die Kaapse landdroshof verskyn vir aansoek om borgtog. In haar vorige verskyning het die hof gehoor die staat wil eers haar borgtog-inligting bekyk. Die staat het ook aangedui hy wil gerugte nagaan dat sy beplan om landuit te vlug.