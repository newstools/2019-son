’N BRAND het vyf gesinne Sondagmiddag dakloos gelaat toe dit vyf wendyhuise vernietig het. Die brand het omstreeks 17:00 in Debdenlaan 45, Epping, uitgebreek. Meer as 20 kinders en volwassenes sit nou dakloos in die bibberkoue wat die Kaap die laaste dae in ’n greep het. Caroline en Jeffrey Swarts het hulle woning verloor. Nikita Swarts en haar man, Brian, het saam met hulle vier kinders in nog ’n wendy op die dieselfde erf gewoon. Drie wendyhuise op die erf agter hulle s’n in Hawk­woodlaan is ook vernietig. Nikita vertel: “Ek weet nie hoe die brand begin het nie, want ek was buite saam met my kinders. My baba was binne. “Die brand het binne ’n paar minute die hele huis gevat, maar gelukkig kon ons ons 18 maande oue baba uit die vlamme red. “Alles is verbrand. Ons klere en dokumente, alles is weg.” ’n Gedeelte van die hoofhuis in Debdenlaan is ook beskadig. Brian Swarts sê: “Ek het alles verloor waarvoor ek gewerk het. Waar is die stadsraad om ons te help?” Michelle Jones, media­beampte van die Stad, sê die rampbestuur-eenheid wag vir ’n verslag voordat hulle die gesinne kan help.