VAT 29, Crusaders! So dramaties soos die dreuning van die Harley-Davidson-motorfietse wat die Crusaders op die veld gelei het, net so baie opwinding het hulle aksiebelaaide sege oor Progress opgelewer. Die helde van Parkdene het Saterdag op die plaaslike sportterrein in George die kampioen van die Suidwestelike Distrikte se Premierliga, Progress, omtrent gekarnuffel op pad na ’n oorwinning met 29-12. Dit is die span se afrigter, Ricardo Beukes, se eerste sege oor die kampioen sedert hy die leisels verlede jaar oorgeneem het. Dié bonuspunt-oorwinning plaas Crusaders in die eerste plek op die punteleer. Crusaders was met die rustyd met 17-5 voor nadat hulle die besoekers van die afskop onder druk geplaas het. Progress, wat met Mzo Dyanti op losskakel begin het, het gesukkel om die druk te hanteer. Dyanti het telkens met die bal probeer hardloop, maar hom in die tuisspan se begeesterde pak voorspelers vasgeloop. Die Crusaders het die mauls, losskrums en selfs die lynstane oorheers. Dís ook waar die wedstryd in die guns van die tuisspan geswaai het. Progress het te veel foute gemaak en hopeloos te veel strafskoppe afgestaan. Wayne Khan, ’n voormalige SWD-Arende-speler en haker van die tuisspan, het die eerste drie gedruk ná ’n vinnige tikskoppie. Progress se kaptein, Brianton Booysen, het op soortgelyke wyse in die 23ste minuut die telling gelykop gemaak. Beukes het ná die wedstryd gesê: “Ons het geweet as ons hulle onder druk plaas en foute tot die minimum beperk, sou die uitslag in ons guns swaai. “Dit voel great om bo-aan die punteleer te wees. Dit voel baie spesiaal.” Puntemakers CRUSADERS – drieë: Wayne Khan; Lyle Delo, Jayden Onkers, Kerwin Appollis; doelskoppe: Gladwell Jafta (3); strafskop: Jafta. PROGRESS – drieë: Brianton Booysen, Henrico Scott; doelskop: Scott.