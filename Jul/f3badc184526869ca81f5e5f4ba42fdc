DIE Jaguares glo dis g’n uitgemaakte saak dat die Crusaders hulle in Christchurch in die Superrugby-eindstryd maklik sal klop nie. Die Argentyne maak dit ook duidelik dat hulle glad nie bang is om die verdedigende kampioen in sy eie jaart aan te durf nie. Agustín Creevy, veteraan-haker van die Jaguares, sê hulle rekord toon hulle het in ’n baie kort tydjie groot opgang teen Nieu-Seelandse franchises gemaak. Die Jaguares het ná hulle toetrede tot Superrugby in 2016 hulle eerste sewe games teen Kiwi-spanne verloor. Die laaste twee seisoene het dinge egter dramaties verander. Creevy en sy span hoop dus dat hulle môre hulle sesde oorwinning van die laaste ag games in Nieu-Seeland sal vier. Oor die eindstryd sê Creevy: “Nieu-Seelandse spanne word altyd gerespekteer. “Ons dink egter nie dit is onmoontlik om daar te wen nie. Eindstryde is maar 50/50-affêres. “Die spelers is vol selfvertroue. Ons glo enige iets is moontlik.” Dié 34-jarige veteraan van 81 toetse was vanjaar een van die span se invloedrykste spelers. Dis veral sy vermoë om die opponente by die afbreekpunte balbesit te ontneem wat van hom so ’n bedreiging maak. Meeste Al is hy nie ’n baljagter-flank nie, het Creevy die meeste balle van al die spelers in die kompetisie vanjaar by die afbreekpunte gegaps. Dat hy soos ’n senter kan hardloop en die bal in kontak kan uitgee, is ook een van sy sterk punte. Creevy sal in die breakdowns dus in ’n hewige stryd wees met Matt Todd, die Crusaders se spesialis-baljagter. Die Argentyne was nog altyd bekend vir hulle sterk skrumwerk. Hulle voorry het vanjaar egter daarmee gesukkel. Die spanne is: CRUSADERS – David Havili, Sevu Reece, Braydon Ennor, Jack Goodhue, George Bridge, Richie Mo’unga, Bryn Hall, Kieran Read, Matt Todd, Whetukamokamo Douglas, Sam Whitelock (k), Mitchell Dunshea, Owen Franks, Codie Taylor, Joe Moody. BANK: Andrew Makalio, George Bower, Michael Alaalatoa, Luke Romano, Jordan Taufua, Mitchell Drummond, Mitchell Hunt, Will Jordan. JAGUARES – Emiliano Boffelli, Matías Moroni, Matías Orlando, Jerónimo de la Fuente (k), Ramiro Moyano, Joaquín Díaz Bonilla, Tomás Cubelli, Javier Ortega Desio, Marcos Kremer, Pablo Matera, Tomás Lavanini, Guido Petti Pagadizábal, Santiago Medrano, Agustín Creevy, Nahuel Tetaz Chaparro. BANK: Julián Montoya, Mayco Vivas, Enrique Pieretto, Juan Manuel Leguizamón, Tomás Lezana, Felipe Ezcurra, Domingo Miotti, Sebastián Cancelliere.