PRES. Cyril Ramaphosa sê die musikant Johnny Clegg en die veteraan-aktrise Nomhle Nkonyeni het die land 'n beter plek agtergelaat. Ramaphosa sê dié twee legendes het die Suid-Afrikaanse kultuur verryk en die hindernisse van apartheid afgebreek. Clegg is Dinsdag in die ouderdom van 66 by sy huis in Johannesburg dood ná hy vroeër vanjaar met pankreaskanker gediagnoseer is. Nkonyeni is verlede Woensdag op 77 dood. Ramaphosa het Clegg as geliefd, inspirerend en dapper beskryf en dat sy dood die land ontneem het van 'n uitsonderlike landgenoot en ikoon van sosiale saamklewing en nie-rassigheid. Die president sê saam met Sipho Mchunu en Dudu Zulu met wie Clegg 'n spesiale verhouding gesmee het, het Suid-Afrika tydens die apartheid-era 'n venster tot 'n nie-rassige Suid-Afrika gegee "wat ons vasbeslote was om te bereik". "Ons het 'n spesiale patriot verloor," sê Ramaphosa. Clegg is in 2012 met die Orde van Ikhamanga vereer vir sy bydrae en sukses in tradisonele Afrika-musiek. Dit was ook omdat hy onder moeilike apartheidomstandighede die verstandhouding bevorder het tussen verdeelde rassegroepe in Suid-Afrika. - News24 