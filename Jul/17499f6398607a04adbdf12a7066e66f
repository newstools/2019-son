DIE fiksheid van die Wes-Kaap se o. 21-­ sokkerspan kan straks deurslaggewend wees. Dié span gaan van 28 Julie tot 3 Augustus in Mafikeng sake met die ander ag provinsies uitspook. Daar sal ook ’n tiende span wees wat uit universiteitspelers bestaan. Vir die kompetisie gaan die spanne dan in twee groepe van vyf ingedeel word. Tankiso Modipa, Safa CT se adjunkvoorsitter, is een van die beamptes wat ’n aktiewe rol speel met die span. Modipa is sommer baie optimisties oor dié jong spelers se kanse. Hy het gister geen doekies omgedraai nie en reguit vir Son gesê dat die Wes-Kaap beslis die trofee huis toe gaan bring. Wen “Dis hoog tyd dat ons weer die beker wen, want dít is laas in 2014 reggekry,” het Modipa gesê. “Ek sit my kop op ’n blok dat die span wat ons het, gedug genoeg is om die kampioenskapstitel te wen.” Modipa se vertroue spruit ook natuurlik uit die feit dat die spelers goeie voorbereiding gekry het. Dit was omdat hulle die Ba­n­yana Banyana-fiksheidsafrigter, Riedoh Berdien, nader getrek het. “Kyk, ek moet sê dit was nogal lekker om met dié groep spelers te werk. “Hulle lyk skerp en was baie opgewonde in ons oefensessies,” het Berdien gesê.