BAFANA BAFANA mag dalk deur die agterdeur die Afrikanasies-beker se laaste 16 gehaal het, maar dit keer nie elke speler om steeds 'n bonus van R320 000 in die sak te steek nie. Stuart Baxter se manne het slegs een van hul drie groep D-wedstryde gewen, maar is een van vier spanne, wat derde in hul groepe geëindig het, om te kwalifiseer. Hul plek in die volgende ronde is verseker danksy Mali wat Angola Dinsdagaand met 1 - 0 geklop het. Suid-Afrika kom nou Saterdag teen die gasheer Egipte en hul Champions League-wenner, Mo Salah, te staan. Danny Jordaan, Safa-president, het aan TimesLive gesê elke speler kry ook 'n ekstra R60 000 vir hul wen teen Namibië. Jordaan sê die bonusstruktuur is omdat hulle van die span verwag het om die tweede ronde te haal. "As hulle die nomale wen-bonusse van R60 000 vir elke wedstryd gekry het, sou hulle R180 000 vir drie wenne kry. Omdat ons na die tweede ronde wil gaan, het ons dit verdubbel," het Jordaan gesê. - Sport24 