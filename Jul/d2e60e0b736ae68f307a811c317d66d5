DIE Wes-Kaapse minister van onderwys, Debbie Schäfer, het ’n aansoek van die Wes-Kaapse onderwysdepartement (WKOD) ontvang om die moontlike sluiting van die Hoërskool Graafwater te oorweeg. Bronagh Hammond, hoof van die WKOD se kommunikasie-afdeling, sê die betrokke onderwysdistrik het dié versoek geassesseer. Sy het bygevoeg ’n voorstel is gemaak dat die skool in ’n spesiale skool omskep word wat voorsiening maak vir ernstig intellektueel gestremde leerders sowel as ’n vaardigheidskool-kurrikulum. “Die skool het op die oomblik 611 leerders, van wie 382 in graad 8 tot graad 12 is,” verduidelik Hammond. Koshuisgeriewe “Die voorstel is om ’n skool vir leerders met intellektuele gestremdhede te skep, in stede daarvan dat sulke leerders na Vredenburg moet reis, waar die naaste spesiale skool is. “Die skool het ook koshuisgeriewe wat ideaal is vir ’n spesiale skool en vaardigheidskool.” Hammond sê die voorstel is dat die huidige leerders van die Hoërskool Graafwater dan skool sal loop in Lambertsbaai. Volgens haar sal Schäfer aanbevelings in ag neem, sowel as die voorleggings wat sal spruit uit openbare sittings voordat sy ’n besluit sal neem. Daar is op die oomblik egter geen hoërskool in Lambertsbaai waarheen die WKOD die leerders van die Hoërskool Graafwater kan verskuif nie.