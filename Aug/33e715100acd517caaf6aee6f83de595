DIE paw-paws van ’n couple van Belhar kan beslis nie voor die kop gekyk word nie. Dis immers groter as ’n groot man se kop! Bennie (67) en Minnie (63) Daniels sê hulle is erg verras dat die papajas so groot groei. Bennie sê hy het glad nie verwag dat die goed so groot gaan groei nie. “Die goed is groter as my kop!” grap hy. Hy vertel: “Ek het laasjaar ’n paw-paw gekoop en die pit geplant. Skoffel “Ek was verbaas toe ek die plantjies sien opkom.” Die lieflike egpaar is dol oor tuinmaak en hou hulle besig deur daagliks te skoffel in die jaart. Tuinmaak is nou die egpaar se stokperdjie. Hulle plant skorsies, tamaties, broccoli, kool, borrie, kerrie en nog ander groente in hulle tuintjie. Bennie het ook onlangs vir sy vroulief ’n suurlemoenboom gekoop wat ook fluks aan die groei is in hulle gul tuintjie. Die twee het nie juis baie plek waar hulle plant nie, maar Bennie meen hulle arbeid is met liefde en daarom groei alles so mooi. “Ek hou van wat ek doen,” vertel hy. Hy bedank ook die Stad Kaapstad wat verniet kompos gee aan die mense. Volgens Bennie help dit en dra dit by tot die goeie uitslae wat hulle kry met hulle groente. Albei meen die resultate is fantasties. “Ons deel ook gereeld die tuin se groente met die gemeenskap,” sê Minnie. Bennie se plan is nou om ’n ander vrou wat ’n groentetuin vir die gemeenskap begin het, te help. Hy wil uitreik en probeer skenkings kry vir haar en raad gee oor hoe om te plant. Die twee was gister ewe spoggerig oor hulle groot paw-paws. Bennie wil dit graag groentemark toe vat, maar Minnie meen hulle moet dit self eet en met die gemeenskap deel. 