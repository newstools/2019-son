DIE Oos-Kapenaar Zozibini Tunzi is Vrydagaand in die Sun Arena in Pretoria as Mej. Suid-Afrika 2019 gekroon. Zozibini (25), wat besig is om vir haar B-Tech-graad in openbare betrekkinge te studeer, het die kroon by laas jaar se wenner, Tamaryn Green, oorgeneem. Sasha-Lee Olivier is as haar eerste prinses aangewys. Zozibini, wie se rolmodelle haar ouers en die atleet Caster Semenya is, gaan nou haar land by Mej. Heelal verteenwoordig. Behalwe die kroon, stap dié boorling van Tsolo in die Oos-Kaap ook weg met R1 miljoen in prysgeld, 'n splinternuwe kar en 'n gemeubeleerde woonstel vir 'n jaar Sy het agterna aan die tydskrif You gesê haar kroning het nog nie ingesink nie. "Ek dink ek sal dit eers moreoggend glo," het sy gesê. "Jy wil goed vaar, maar wanneer dit uiteindelik gebeur is dit oorweldigend, maar tog so mooi. Daar was 15 ander wonderlike meisies. Ek onthou nog hoe ek van die vliegtuig klim en hulle vir die eerste keer ontmoet. Ek het gedink 'Oh my goodness, dit gaan 'n hectic jaar wees' omdat almal van hulle in eie reg so intelligent is. Ek het nie geweet ek kan wen nie." Zozibini, 'n groot aanhanger van die strokiesprentmaatskappy Marvel en Game of Thrones, sê sy sien uit daarna om verskillende Suid-Afrikaners te ontmoet en so veel lewens moontlik aan te raak. "Ek hoop om dié platform te gebruik om positiwiteit te versprei en goed te doen."