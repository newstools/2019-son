TWAALF lede van die polisie se misdaadvoorkomingseenheid in die Strand is deur die gemeenskap en senior polisie-offisiere vereer vir hulle goeie werk. Die Strand het die afgelope ses maande gebuk gegaan onder bendegeweld waarin baie jongmense doodgeskiet is. Met die optrede van die polisie het hulle voorkom dat méér mense sterf. Gedurende die afgelope ses maande het die eenheid op 32 ongelisensieerde vuurwapens beslag gelê waarvoor 28 verdagtes aangekla is. Verlede jaar is daar net op 12 sulke vuurwapens beslag gelê. Die laaste tyd was daar in die sosiale media baie kritiek dat die polisie nie genoeg doen om bendegeweld te stop nie. Daar was ook kritiek dat die polisie nie genoeg doen om wapens uit gangsters se hande te neem nie. Jan Frieslaar, voorsitter van die plaaslike GPF, sê as die mense nie saam met die polisie werk nie, sal hulle nooit sukses behaal nie. Hy sê organisasies in die Strand moet ophou om hand om die blaas met die gangsters te wees. Volgens Frieslaar is daar gesiene mense in die Strand wat die druglords se dwelms en vuurwapens vir hulle hou. Hy sê dit moet stopgesit word. Mense wat weet waar dwelms en drugs gestoor word, kan die polisie gerus by 082 467 3359 bel en vra vir lt.kol. Franklin Plaatjies.