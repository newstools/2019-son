OKIEP. – Soos in elke uithoek van die land word daar ook hier goed gegis oor pensioenuitbetalings. Soveel so dat die oudstaatsdienswerkers hier onlangs besluit het om met ’n beweging te begin om hierdie “topic of the moment” aan die kraag beet te kry. So vroeg soos 24 Augustus sal daar ’n massavergadering in Hoërskool Okiep se skoolsaal wees om hierdie netelige onderwerp te bespreek en te beplan vir die pad vorentoe. Die onderwerp is die uitbetaling (of nie) van pensioengeld aan oudstaatsamptenare (onderwysers, verpleeglui, polisiebeamptes, maatskaplike werkers, weermaglede, en dies meer) wat tydens die apartheidsjare gewerk het. Skuiwergate Ingevolge Resolusie 7 van 1998 moet genoemde amptenare uitbetalings ontvang omdat hulle tydens die apartheidsjare te min betaal is teenoor hulle blanke eweknieë. Diegene wat dan sou baat by die sogenaamde regstelling moes op 2 September 1998 in diens gewees het van die staat. Intussen het dit aan die lig gekom dat daar verskeie skuiwergate, onmin, verdagte uitbetalings en selfs vorms van nuwe diskriminasie ten opsigte van hierdie regstelling uitgekom het. Sekere mense het na bewering tot R500 000 ontvang. Dít terwyl ander (voorheen benadeeldes) se aansoeke skynbaar oor die hoof gesien is. Dis om hierdie rede dat die Civic Servants Pension Redress Movement (CSPRM) op 23 Mei in Swellendam gestig is. Dié sambreelbeweging gaan alles doen wat nodig is om te sorg dat die geld vir dié pensioenregstelling eweredig, regmatig en regverdig verdeel word. Kampvegters Manne soos David Jantjies en dr. David Piedt, wat by die CSPRM betrokke is, het besluit veral en spesifiek bruin mense sal nie weer benadeel­ word soos destyds nie. Hiermee stem plaaslike kampvegters soos oom Bieps Cloete en oom Walter van Wyk volmondig saam. Hulle is albei afgetrede onderwysers. Hulle was reeds op die plaaslike radiostasie om die locals hieroor in te lig. Cloete het dié week driftig gesê: “Dis hoogs noodsaaklik dat ons op plaaslike en streekvlak organiseer om deel te word van ’n massabeweging wat daagliks groei. “Vir ons is hierdie saak nét so belangrik soos die Waarheids-en-versoeningskommissie, die grondhervormingskommissie en die Zondo-kommissie.”