HULLE sal hom en sy glimlag nooit vergeet nie. Woensdag het die familie, skoolmaats en onderwysers van Luhaven Potgieter (8) by die United Congrega­tion­al Church oorkant die Primêre Skool Astra bymekaargekom vir ’n gedenkdiens. Luhaven was ’n gr. 2-leerder by dié Baaise skool. Verlede Woensdag het Luhaven by sy skool omgekom nadat ’n stormwaterpyp oor hom gerol het toe hy en sy maats gespeel het. Die kinders wat naby die voorval was, het volgens ’n personeellid gehardloop en paniekbevange geskree. Die skoolhoof, Helma Boggenpoel, het gesê dit was speel-materiaal (tonnels) van gr. R’s en is eenkant gestoor. Sy het bygevoeg dit was ’n fratsongeluk. ’n Meneer het Luhaven na die skool se administrasieblok gedra en die ambulans is gebel. Paramedici het Luhaven op die toneel dood verklaar. Sy ouers en ander familielede het gesê sy gesiggie was vol bloed en hulle was geskok oor sy skielike heengaan. Mali Mtima, ’n woordvoerder van die Oos-Kaapse departement van onderwys, het gesê al die geaffekteerde leerders en leerkragte sal berading ontvang. Luhaven word onthou as ’n spelerige kind wat baie maats gehad het. Hy was ’n leerder met spesiale leerbehoeftes, het gehou van dans en om met karretjies en speelgoedgewere te speel. Luhaven se ouers, June (37) en Roelof Potgieter (45), en ander familielede het ook die gedenkdiens bygewoon. Sommige familielede het vroeër aan Son gesê hulle het vrae oor hoekom die stormwaterpype in die eerste plek op die skool se perseel was. Volgens verskeie familielede is die twee pype dieselfde dag verwyder en gelos in die bosse agter die Finnis-sportgrond. Verwelkom Hulle meen dis steeds ’n gevaar omdat kinders by dié sportveld ook speel. Twee weke voor Luhaven se dood het hy ’n boetie, Preslyn, in die wêreld verwelkom. Luhaven het selfs minder buite gespeel om tyd saam met sy boetie deur te bring.