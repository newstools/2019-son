INWONERS van die informele nedersetting Vastrap in die Baai se Northerns het gister hulle betogings voortgesit. Dis nadat hulle Woensdag begin betoog het in die strate van Booysenpark. Hulle is ongelukkig oor hulle lewensomstandighede. Die betogers eis dat die burgemeester van die Nelson Mandelabaai-munisipaliteit, Mongameli Bobani, self terugvoer aan hulle kom gee. Hulle wil gerelocate word na ’n beter plek waar geriewe soos toilette, water en elektrisiteit aan hulle verskaf kan word. Die graagste van alles wat hulle wil hê, is eintlik net huise. Belowe Die meeste van die inwoners bly al langer as 10 jaar op Vastrap se vlak en wag dat hulle aansoeke om huise goedgekeur word. In September het Bobani en ander hoës die nedersetting besoek om na die inwoners se griewe te luister. Hulle is die volgende belowe: vullisverwydering, spreiligte, geskraapte paaie en elektrisiteit. Die inwoners sê net een spreilig werk, en dis naby die Booysenpark-gemeenskapsaal, en net sommige paaie is gelyk geskraap. Die meeste van hulle doen steeds hulle ding in emmers en steel krag. Gister is veral William Slammert-rylaan met klippe en bande versper. Kapt. Sandra Janse van Rensburg, ’n polisiewoordvoerder, sê twee voertuie is gister uitgebrand. Woensdag is ’n skraper uitgebrand. Woensdag het Bobani aan Son gesê ontevrede inwoners moet die regte kanale volg en na hulle wyksraadslid se kantoor gaan. Hy het ook gesê die munisipaliteit lê elektrisiteit aan en verskaf mobiele toilette.