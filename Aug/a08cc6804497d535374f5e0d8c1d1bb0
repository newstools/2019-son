VYF mense is dood in ’n kop-teen-kop-botsing tussen ’n kar en ’n lorrie. Die ongeluk het Saterdag kort ná middernag op die R412 tussen Ugie en Mthatha gebeur. Die lorrie, uit die rigting van Ugie, en ’n Volkswagen Polo Vivo het gebots, sê die Oos-Kaapse departement van vervoer in ’n verklaring. Al vyf mans in die Polo is op die toneel dood verklaar. Die twee insittendes van die lorrie het geen beserings opgedoen nie. Voorlopige ondersoeke wys spoed kan moontlik die hoofoorsaak van die ongeluk wees. Die polisie sê hulle ondersoek ’n saak van strafbare manslag.