DIE Madibaz se peil van verlede jaar in die Varsity Sports-netbaltoernooi was nie ’n vloek nie. Dít het hulle Maandagaand in die Nelson Mandela Universiteit (NMU) se binnenshuise sportsentrum bewys. Die Madibaz het die Universiteit van Johannesburg (UJ) met 50-24 afgeslag. Dit was die openingswedstryd tussen dié twee spanne. Die Junior Protea-speler Jami-Leigh Goeda het die Moment Maker-toekenning verdien. Dit lyk ook asof die doelemasjien van die wedstryd, Jody Vorster, ’n goeie seisoen gaan hê. Die Madibaz sal vol selfvertroue wees vir hulle volgende wedstryd. Dis op 2 September teen Tuks in Stellenbosch. In nog ’n wedstryd moes die UWK in Bloemfontein hard veg teen die TUT om met 49-44 te seëvier. Maties het die NWU in ’n goeie verdedigende vertoning in Stellenbosch met 54-38 geklop. Tuks het Kovsies, die driemalige kampioen, ook lelik ore aangesit met 63-42­.