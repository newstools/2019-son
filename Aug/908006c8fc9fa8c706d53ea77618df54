TWEE weke voordat Luhaven Potgieter (8) in ’n fratsongeluk by sy skool dood is, het hy ’n boetie ryker geword. Maar nou het Luhaven se hartseer familie soveel vrae oor sy tragiese dood. Woensdag in tweede pouse by die Primêre Skool Astra in Bethelsdorp het Luhaven sy lewe verloor. Hy en sy maatjies het gespeel waar die skool speelmateriaal vir die gr. R’s gestoor het. Een van die speelgoed-tonnels wat van sement gemaak is, het oor hom gerol. Luhaven se ouers, June (37) en Roelof Potgieter (45), en ander familielede het skool toe gejaag nadat hulle ingelig is hy is beseer. ’n Bewoë Roelof sê: “Toe ek by die skool ingaan, toe sien ek hoe werk hulle (paramedici) nog met my kind. Bloed het deur sy neus en sy mond geloop. Dis nie ’n lekker sight om te sien nie.” Die hoof van Astra, Helma Boggenpoel, het die familie ingeroep kantoor toe. Vyf minute later het paramedics die familie die doodstyding gegee. Roelof sê hy weet nou nog nie wat regtig gebeur het nie en hy soek antwoorde. David Potgieter (71), Luhaven se oupa, was ook by die skool. “Toe ons daar by die skool kom, het hulle ons in die klaskamer gevat waar Lu­haven gelê het. Gesig “Toe ek hom oopmaak, toe sê die paramedic ek moenie aan hom raak nie. Ek moes gaan na ’n ander klaskamer waar die familie gesit het.” Woensdag voor 17:00 het paramedics die familie geneem na die vertrek waar Luhaven se lyk was en het sy gesig vir hulle oopgemaak. David sê sy kleinseun se gesig was vol bloed. June was Vrydag in ’n toestand en kon nie met Son op Sondag praat nie. Sy het net heeltyd voor haar uitgestaar. By Son op Sondag se aankoms by haar woning het sy buite die huis gesit en huil. ’n Huisvriend het haar getroos. Familielede het Donderdag Luhaven se lyk gaan uitken. Intussen het ’n trekker die sement-tonnels van die toneel verwyder en dit naby die bosse agter die Finnis-sportgronde gaan dump. Sommige familielede meen dis nie goed genoeg nie. Leolin Potgieter (38), Luhaven se oom, sê: “Die polisie het Woensdag vir die skool gesê hulle moet die pype verwyder. “Hoekom het hulle nie lankal die pype weggevat nie? Daar waar die pype gelê het, was daar ’n fence om, maar nie ’n hek nie. “Nou lê die pype by die Finnis Sports Ground, maar daar is ook baie kinders wat daar speel en húlle kan seerkry.” Roelof meen ook die area waar die pype nou lê, is ’n gevaar vir kinders. Mali Mtima, ’n woordvoerder van die Oos-Kaapse onderwysdepartement, sê hulle wag vir ’n volle verslag van die skool voordat hulle kommentaar lewer. Hy het egter gesê die leerkragte en leerders sal berading kry. Luhaven se familie beskryf hom as ’n spelerige kind wat nie lank kon stilsit nie. Hy het gehou daarvan om met karretjies en speelgoedgewere te speel. Gedenkdiens Hy het baie maatjies gehad en die jaart by sy huis was altyd vol kinders. Hy het altyd in die huis gehelp en was baie opgewonde oor sy bababoetie, Preslyn, wat sowat twee weke gelede gebore is. Volgende week sal ’n gedenkdiens by die kerk oorkant Astra gehou word en Luhaven sal na verwagting Saterdag begrawe word.