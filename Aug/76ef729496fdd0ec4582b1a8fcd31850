DAAR is geen keer aan Kamaal Sait se UCT Ladies-sokkerspan nie. Dié span van die Universiteit van Kaapstad het dié naweek op sy tuisveld ’n goeie oorwinning behaal toe hy Santos Ladies met 3-2 in ’n Safa Wes-Kaapse Vroueliga-wedstryd geklop het. Earon Isaacs (2) en Nina Woermann het die doele vir UCT aangeteken. Santos se twee doele is deur Miche Mentoor aangeteken. UCT het in die proses sy top-posisie op die punteleer behou. Hy spog nou met 47 liga-punte ná 19 wedstryde. Intussen moes Spurs Ladies hard sweet om die druk op UCT Ladies te behou. Winston Zeederberg (afrigter) se span het Burnley United met 3-2 geklop in Bonteheuwel. Spurs het nou dieselfde aantal punte as UCT Ladies, maar ’n swakker doeleverskil. Spurs moes in die uitdaging al die gate toestop en veg soos min om die wa deur die drif te trek. Wat die uitklopbekerreeks betref, het UCT Ladies­ aan dié front ook spiere gebult. Kampioen Dis toe Sait-hulle Real Brazilians van Dunoon met 7-0 streepsuiker gegee het in ’n wedstryd Sondag op Johnson Road. Spurs het ook sy staal in die bekerkompetisie getoon deur Dangerous Heroes met 3-1 te troef. Die verdedigende kam­pioen, UWK, het ook sy veldtog op ’n wennoot begin toe hy Vasco da Gama met 3-1 ore aangesit het. In die ander Knockout-wedstryd het FC Tafelzucht met 5-0 teen Winnies Ladies­ gewen. Heideveld Ladies het ook Hotspurs Ladies met 5-0 ore aangesit. Manenberg Ladies het met ’n baie goeie oes van doele teen Bellville City gewen. Hulle het met 9-0 geseëvier.