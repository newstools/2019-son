ARGENTINIË staal hom vir ’n geweldig fisieke aanslag van die Springbokke. Dit is wanneer dié twee spanne mekaar Saterdag in ’n Rugby Championship-toets in Salta die stryd aansê. Die Poemas het tot dusver twee keer verloor – teen Nieu-Seeland in Buenos Aires en Australië in Brisbane. Mario Ledesma (afrigter) se span se enigste sege in hulle laaste tien toetse in Suid-Amerika was in Augustus laas jaar teen Suid-Afrika. Nicolas Sanchez, losskakel van die Poemas, is bewus daarvan dat hulle die fisieke aanslag van Rassie Erasmus (afrigter) se span moet afweer. Sanchez sê: “Die realiteit is dat Suid-Afrika ’n klipharde fisieke game speel. “Die uitdaging vir ons is om ons fisiek aan hulle op te dwing.” Ledesma is vol vertroue dat sy span gereed gaan wees. “Die boys is baie gefokus. Die span verbeter elke dag,” het Ledesma aan die radiostasie FM Millenniumgesê. “Die werk wat Gonzalo Quesada met die boys by die Jaguares ingesit het, het dinge vir ons makliker gemaak.”