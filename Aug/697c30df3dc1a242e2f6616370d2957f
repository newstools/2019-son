DIE ma van ’n pasgebore baba wie se lyk in ’n drom gevind is, het haarself aan die polisie oorgegee. Die babalykie is Sondag 08:30 in ’n drom op die hoek van Beach Road en Tweede Laan in Somerstrand gekry. Die baba het kaal in die drom gelê en die naelstring was steeds vas aan die kind. Die baba was reeds dood. Kol. Priscilla Naidu, polisiewoordvoerder, sê ’n saak van verberging van geboorte word teen die 22-jarige ma ondersoek. Die vrou het haar Sondag 22:00 by die Humewood-polisiekantoor gaan oorgee. Sy sal na verwagting binnekort in die Baaise landdroshof verskyn.