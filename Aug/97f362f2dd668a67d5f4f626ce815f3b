’N BABASEUNTJIE wat in ’n vullisdrom gegooi is, het wonderbaarlik oorleef. Die weggooi-baba van vier dae oud is Maandag omstreeks 12:00 in die koue en reën in ’n vullisdrom in Plumstead gekry. Die baba is tans in die Mowbray Hospitaal in ’n stabiele toestand. Bergies het op die baba afgekom toe hulle in die drom gekrap het op soek na iets te ete. Volgens kapt. FC van Wyk, ’n polisiewoordvoerder, het die bergies by mense oorkant die parkie hulp gaan soek. Van Wyk sê: “Die bure het die baba, wat nog gelewe het, in ’n kombersie toegedraai. “Hulle het die polisie en ambulans gebel. Die paramedici het die baba op die toneel versorg. “Daarna is die baba na ’n nabye hospitaal geneem.” Volgens Lucinda Evans, ’n kampvegter vir vroue- en kinderregte, is daar opsies vir vroue wat voel hulle kan hulle baba geen heenkome bied nie. Evans, wat van die vroue-organisasie Philisa Abafazi Bethu (PAB) is, sê: “In baie gevalle los die vroue se boyfriend hulle of familie wil niks met hulle te doen hê nie. “Die vroue voel hulle het geen ander uitkoms as om die baba weg te gooi nie. “Daar is ’n opsie vir vroue in sulke situasies om van ons Baby Saver-kluise gebruik te maak. “Hulle kan die baba daarin sit. ’n Alarm word geaktiveer en ’n vrywillige werker sal die baba dan gaan haal. “Die baba sal dan mediese hulp ontvang en die maatskaplike dienste sal gekontak word.” Opgeneem Die Baby Savers is by PAB in Hilarystraat in Lavender Hill. Mark van der Heever, ’n woordvoerder van die departement van gesondheid, het bevestig dat die baba in die Mowbray Hospitaal opgeneem is. Volgens Van Wyk is ’n saak van kinderverwaarlosing geopen en die ondersoek duur voort. Geen verdagte is nog gearresteer nie. Enige een met inligting oor die baba kan die ondersoekbeampte, speursers. Nxanxashe van die kinderbeskermingseenheid van Wynberg, bel. Nxanxashe kan gebel word by 082 334 8348 of bel die polisie se Crime Stop-sentrum tolvry by 08600 10111.