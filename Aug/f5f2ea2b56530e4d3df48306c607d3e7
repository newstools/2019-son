DIE landdros in die saak van Adam Catzavelos, wat laas jaar tydens 'n vakansie in Griekeland die K-woord in 'n video gebruik het, het homself onttrek. Catzavelos (40) het Maandag in die Randburgse gelykheidshof verskyn. Die Menseregtekommissie (MRK) het die aansoek gebring dat Naren Sewnarain hom van die saak onttrek weens sy werksverhouding met Lawley Shein wat Catzavelos verteenwoordig. Sewnarain het, voor hy homself onttrek het, toegegee dat hy sowat tien jaar gelede saam met Shein gewerk het. Die saak is toe tot 29 Augustus uitgestel. Tydens 'n vorige hofverskyning het Shein gesê Catzavelos het 'n brief van Griekse owerhede ontvang wat sê dat hy op klagte daar moet teregstaan. Dit hou verband met die diskriminasie, haat of geweld teenoor 'n persoon of groep. - News24