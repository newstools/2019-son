DAAR is maande lank daarvoor gewag­ en nou gebeur­ dit ... Arendsvlei sal ’n tweede reeks hê. Die great nuus is gisteroggend bekend gemaak net voor die gewilde telenovela die einde van reeks 1 bereik. Arendsvlei is kykNET & kie se eerste Afrikaanse telenovela. Die vervaardigers belowe die karakters in en om die Hoërskool Arendsvlei sal vir nóg meer drama sorg. In reeks 1 was die hele Arendsvlei in rep en roer oor die moord op David Abrahams. Almal het gewonder of Wendy Newman, die feeks van die show, uitgevang sal word. Die kykers was sedert Oktober week ná week vasgenael voor hulle TV’s en het die show aanlyn laat trend. Daar is saamgesels oor Wesley en Lee-Roy se soen, Wesley se selfmoord, oor die boelie Chantel en Beatrice se arres. Nou kan almal begin wonder wat Wendy in die stilte beplan. Wel, reeks 2 gaan ’n hele paar vrae beantwoord. Maak egter ook gereed vir meer intrige. Verbaas In reeks 2 word Ja­nice se broer, Steve Mortlock, vrygelaat en die hele Arendsvlei is weer in rep en roer. David se lang verlore seun, Nathan, maak ook ’n verskyning, terwyl Chantel se pa onverwags aan hulle deur kom klop. Kykers kan uitsien na nóg ’n moord, ’n verlowing en verneukery, terwyl Wendy almal net nóg meer sal verbaas oor die planne wat sy maak om die Cupido-familie te vernietig.