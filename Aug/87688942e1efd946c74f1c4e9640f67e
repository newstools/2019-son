DIE waarnemende stadsbestuurder van die Nelson Mandelabaai-metro, Noxolo Nqwazi, het die regulasies van die Wet op Munisipale Finansiële Bestuur (MFMA) skynbaar oortree toe sy die veiligheidsmaatskappy Afrisec Strategic Solutions heraangestel het. Só het Gustav Rautenbach, DA-raadslid in die Metro, die afgelope week gesê toe hy by die Humewood-polisiekantoor kriminele klagte teen Nqwazi aanhangig gemaak het. Nqwazi het in Julie opdrag gegee dat Afrisec weer deur die Metro aangestel word. Die vorige DA-beheerde koalisieregering het Afrisec in November 2016 in die pad gesteek en hom hooggeregshof toe gesleep en R92 miljoen geëis vir dienste wat na bewering nie gelewer is nie. Afrisec het daarna ’n teeneis van R16,9 miljoen teen die Metro ingedien vir dienste wat hy na bewering wel ge­lewer het. In Augustus 2017 het die Metro eksepsie teen die teeneis aangeteken en die hof het beslis albei sake moet aan­gehoor word. Daar was volgens Rautenbach geen wetlike rede hoekom Nqwazi verlede maand opdrag gegee het dat Afrisec weer moes begin werk nie. Besteding Veral omdat albei hofeise nog hangend is en omdat daar tans geen kontrak tussen die Metro en Afrisec is nie. Rautenbach het gesê enige betalings wat gedurende die tydperk deur die Metro aan Afrisec gemaak is, kom neer op onreëlmatige besteding in terme van die MFMA. Hy het bygevoeg enige munisipale uitgawes wat deur Afrisec aangegaan is terwyl die maatskappy tot op 29 Julie van ’n munisipale perseel gebruik gemaak het, vrugtelose, vermorste en onreëlmatige besteding is. Teen druktyd het Son nog geen kommentaar van die Metro of Afrisec ontvang nie.