ISHAAM Johnson, die toernooidirekteur van Rock-a-Fella’s se Tournament of Light, is vol vertroue oor dié jaar se jeugtoernooi. Die toernooi vir o. 16-spanne word dié jaar die vyfde keer aangebied. Organiseerders moes haastig planne vir ’n ander venue vir die toernooi maak. Die toestand van die Rocklands-sportkompleks se geriewe is nie geskik nie. Die toernooi sal nou op Westridge se sportterrein gehou word. Dit begin Vrydag en die wenner sal Sondag beslis word. Opgewonde Volgens Johnson is dié jaarlikse instelling een van die Mitchells Plain LFA se top-klubtoernooie. Dit lok toeskouers van oral in die Wes-Kaap. “Ons sien baie uit om met die driedaagse toernooi te begin,” sê Johnson. “Daarby is almal opgewonde en die spelers kan nie meer wag om hulle talent en bekwaamheid te wys nie.” Dié kompetisie is gewoonlik ’n toernooi van drome waar toekomstige sokkersterre die toeskouers regop laat sit. Ubuntu Cape Town FC is die groot gunsteling om sy o. 16-titel te verdedig. Verower Die Ubuntu-span het Rock-a-Fella’s verlede jaar in die eindstryd geklop. Sy o. 13-span het ook al dié jaar Strandfontein FC se By The Sea-toernooi gewen. Verder het Ubuntu se o. 16-span die Bayview FC Youth Cup verower, terwyl die o. 18’s die EKC-toernooi gewen het. Individuele pryse is ook op die spel. Die kategorieë is speler van die toernooi, top-doelskieter, beste doelwagter, manager of coach van die toernooi en span van die toernooi.