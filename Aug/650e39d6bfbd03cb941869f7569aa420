TWEE Oos-Kaapse leerders is dood in ’n motorongeluk op pad skool toe. Die Oos-Kaapse onderwysdepartement het bevestig dié twee leerders was in ’n groep van ag kinders van die Ntazi Village wat Woensdagoggend op pad was na hulle skool, die Sekondêre Skool Phambili in Lusikisiki. Die presiese oorsaak en details van die ongeluk is nog onbekend. Mali Mtima, ’n provinsiale onderwyswoordvoerder, sê egter die twee leerders is op die ongelukstoneel dood verklaar. Die ander leerders is na die St. Elizabeth’s-hospitaal geneem vir behandeling. “ ’n Span van die distrikskantoor het die skool besoek om berading aan te bied vir die leerders en onderwysers. “Berading is ook gereël vir die ouers van die twee oor­lede leerders.” Die polisie ondersoek nou ’n saak van strafbare manslag. Platgeslaan Fundile Gade, LUR vir onderwys, doen ook ’n beroep op die gemeenskap om enige inligting oor die motor­ongeluk na vore te bring. “Die onderwyssektor is platgeslaan deur dié nuus. “Ons doen ’n beroep op ouers en die verkeersowerhede om seker te maak dat motorbestuurders, veral dié wat leerders rondry, te alle tye by die spoedbeperkings sal hou om onnodige sterftes soos dié te vermy.” Gade het sy medelye uitgespreek met die leerders se familielede.