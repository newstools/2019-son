JOHN DOBSON beskou Griekwas as heeltemal ’n ander gedierte in Kimberley. Volgens die WP coach het Griekwas hulle benadering tot die spel verander sedert hulle hul afrigtingspan verander het. Die Streeptruie sal dus met ’n slim plan vorendag moet kom om die Poubloues vanaand (afskop 19:15) in ’n Curriebeker-kragmeting in die Diamantstad te troef. Dobson meen met Brent Janse van Rensburg as breier speel die Poubloues met ’n meer gestruktureerde game plan. Hy sê: “Hulle is nou heeltemal ’n ander gedierte. Voorheen het hulle met baie wydte gespeel. “Hulle speel nou met meer struktuur en ons sal dus ons game daarvolgens moet aanpas. “Ons fokus vandeesweek is om hulle met lynspoed onder druk te plaas. Manne soos Anthony Volmink en Edries Arendse kan baie verwoestend van turnovers wees. Gemotiveerd “Ons het na ons uitslae oor die laaste 10 tot 11 jaar in Kimberley gekyk. Ons was eintlik baie goed. Dis net daai game twee jaar gelede in die Currie Cup toe ons net-net met ’n paar punte verloor het. Dit was ’n vreemde game om 14:00 op ’n Woensdagmiddag. “Wanneer jy in Kimberley speel, is hulle altyd baie gemotiveerd. Ek hoef nie baie vir die span te sê nie. Hulle is bewus van wat daar bo vir ons wag.” Janse van Rensburg het een verandering aan die span aangebring wat die Blou Bulle met 37-15 in Pretoria in sy laaste game kafgedraf het. Zandré Jordaan is op die flank ingesluit in die plek van Gideon van der Merwe, wat van die bank aangewend sal word. Griekwas het laas week ’n loslootjie gehad en behoort lekker uitgerus te wees. WP: SP Marais, Sergeal Petersen, Ruhan Nel, Dan Kriel, Seabelo Senatla, Josh Stander, Justin Phillips, Sikhumbuzo Notshe, John Schickerling, Ernst van Rhyn, Chris van Zyl (k), Salmaan Moerat, Carlü Sadie, Chad Solomon, Corné Fourie. BANK: Schalk Erasmus, Kwenzo Blose, Neethling Fouché, David Meihuizen, Nama Xaba, Paul de Wet, Damian Willemse, Edwill van der Merwe. GRIEKWAS: Anthony Volmink, Ederies Arendse, Michal Haznar, André Swarts, Eduan Keyter, George Whitehead (k), Zak Burger, Neill Jordaan, Sias Koen, Zandré Jordaan, Victor Sekekete, Ian Groenewald, Ewald van der Westhuizen, AJ le Roux, Khwezi Mona. BANK: Wilmar Arnoldi, Mox Mxoli, Johan Momsen, Gideon van der Merwe, Chriswill September, Chris Smit, Bjorn Basson, Ruan Kramer.