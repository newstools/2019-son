TWEE munisipaliteite, een in die Oos-Kaap en die ander in KwaZulu-Natal, gaan onder administrasie geplaas word nadat 'n parlementêre komitee vir ingryping gevra het. Die komitee vir koöperatiewe bestuur en tradisionele sake het Dinsdag gesê die Richmond-munisipaliteit in KZN en die Amahlathi-munisipaliteit in die Oos-Kaap onderpresteer. Malatswa Molepo, 'n parlementêre woordvoerder, sê die finansiële bestuur van Richmond vererger en het daartoe gelei dat krediteure nie betaal word nie. Molepo sê die komitee het laas week die twee munisipaliteite besoek en besluit ingryping by albei is nodig om "broodnodige stabiliteit" te bring om die dalende vlakke van dienslewering aan te spreek. "Dit is oor die styging in ongemagtigde en onreëlmatige uitgawes wat jaar op jaar met 501% toegeneem het asook die behoefte om stabiliteit te bring en diensleweringoptogte te beperk," sê Molepo. - News24