GAMKA-WES. – In ’n naweek van drank, gebreekte bottels, flitsende pangas en messe moes plaaswerkers hier vir hulle lewe vlug. Die aanval is na bewering om vroumense en turf gevoer. So erg was dit dat Adrian Ewerts, ’n gemeenskapswerker op die plase, ’n saak van poging tot moord teen van die aanvallers gemaak het. Ewerts, wat nog vol stitches en droë bloed was, vertel hoe hy byna met sy lewe geboet het. Hy sê: “Daai manne het gekom om dood te maak. “Ek moes ingryp anders het hulle my mense kom doodmaak. “Toe steek hulle my vier gate in die been en kloof my kop oop met ’n panga. “Toe ek keer, is die spiere in my duim afgesteek.” Vier vroue is ook erg aangerand. Die stryd op die plaas was so verwoed dat die aanvallers die ambulans wat die beseerdes kom oplaai het, met klippe bestook het. Dis eers toe die polisie ontbied is dat die jongens die pad gevat het. Die polisie het van die verdagtes egter later vir ondervraging geskep. ’n Neef van Ewerts, Sebastiaan Snyman, vertel: “Adrian­ het my lewe gered. Oë “Was hy nie daar nie, was ek nie vandag lewend hier nie. “Die dood was in daai manne se oë.” ’n Polisiewoordvoerder, kapt. Malcolm Pojie, het by navraag gesê die polisie ondersoek die voorval.