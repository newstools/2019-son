NOG ’n lewe is kortgeknip op die onveilige, onbetroubare treine van Metrorail. Daagliks vrees pendelaars vir hulle lewe op die treine en elke dag is daar minstens een slagoffer van treinmisdaad. Gisteroggend is ’n buitelander op ’n trein voor die Goodwood-treinstasie beroof, gelem en uit die trein gesmyt. Volgens inskrywings op die Metrorail-pendelaars se Facebook-blad is die man dood verklaar met die nooddienste se aankoms op die toneel. Riana Scott, Metrorail se woordvoerder, sê hulle dra kennis van die voorval. Scott sê volgens verslae wat gister ontvang is, is ’n man met ’n kopbesering op platform 2 van die Goodwood-treinstasie gekry. Die Goodwood-polisie het ook gister terugvoer gegee. “ ’n Saak van moord is geopen nadat ’n 37-jarige man vanoggend (gister) 07:45 op die Goodwood-treinstasie doodgesteek is. “Volgens berigte het twee onbekende mans die slagoffer gegryp en met ’n skerp voorwerp in sy bolyf gesteek. “Hy is op die toneel dood verklaar,” het Siyabulela Malo, ’n polisiewoordvoerder, gesê. Die omstandighede rondom die voorval word ondersoek en geen arrestasies is tot dusver gemaak nie. Die polisie volg alle leidrade op om die skuldiges vas te trek.