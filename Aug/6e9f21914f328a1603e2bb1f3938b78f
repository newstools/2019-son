’N MAN gaan effektief 24 jaar agter tralies deurbring nadat hy skuldig bevind is aan onder meer moord en poging tot moord. Jermaine Ruiters is die afgelope week in die Baaise streekhof 24 jaar tronkstraf opgelê vir die moord op Charlton Matthews, 12 jaar vir poging tot moord, 5 jaar elk op nóg drie klagte van poging tot moord, 12 jaar op twee klagte vir die onwettige besit van ’n vuurwapen en nog 12 jaar vir die onwettige besit van ammunisie. Ruiters se vonnis kom ná ’n voorval op 7 Mei 2016 toe twee mans omstreeks 22:10 ’n huis in Deverillstraat in Helenvale binnegaan en op die twee slagoffers in die huis losgebrand het. Rug Matthews (29) het veelvuldige skietwonde opgedoen en is op die toneel dood. Die ander slagoffer (28) is in die rug geskiet. Die verdagtes het ná die voorval weggehardloop. Kol. Priscilla Naidu, ’n polisiewoordvoerder, sê Ruiters het die polisie ontduik, maar hy is as een van die skieters geïdentifiseer. Sy sê op 20 Mei 2016 het die polisie inligting ontvang van ’n skietvoorval in Calvinstraat, Helenvale. Hulle het verneem ’n gewonde man is hospitaal toe geneem. Volgens Naidu het die ondersoekbeampte in die saak toe afgesit na die betrokke hospitaal. Daar het hy Ruiters – wat in daardie stadium 18 jaar oud was – met twee skietwonde aangetref. Volgens Naidu is Ruiters aangekla van die moord op Matthews, asook van poging tot moord. Losgebrand Ruiters staan ook tereg vir nóg ’n poging tot moord op 17 Mei 2016 in Pienaarstraat, Helenvale. Naidu sê op die betrokke dag omstreeks 15:00 het Ruiters en nog ’n man op die hoek van Ambraal- en Pienaarstraat gestaan toe hulle op ’n man in sy 20’s losgebrand het. Niemand is in die skietvoorval beseer nie. Naidu sê Ruiters het in aanhouding gebly totdat die saak afgehandel was. Hy gaan effektief 24 jaar agter tralies deurbring omdat die res van die klagte gelyk­lopend met die moordvonnis uitgedien gaan word. Lt.genl. Liziwe Ntshinga, Oos-Kaapse polisiekommissaris, verwelkom die vonnis.