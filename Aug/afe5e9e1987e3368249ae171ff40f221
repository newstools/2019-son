DIE hoogste besluitnemingsliggaam van die ANC het Vrydag die party se Wes-Kaapse provinsiale uitvoerende komitee (PUK) ontbind. Dié aankondiging is Vrydag gemaak en kom enkele dae nadat die nasionale uitvoerende komitee (NUK) ook die party se nasionale jeugliga-leierskap ontbind het. Dinge is al ’n geruime tyd nie lekker onder die comrades in die provinsie nie. Sedert die skorsing van Marius Fransman in 2016 het die party ook nie ’n provinsiale voorsitter nie. Khaya Magaxa het in dié pos waargeneem. Pule Mabe, nasionale woordvoerder, sê die nasionale uitvoerende komitee is bekommerd oor die PUK se werkswyses. “Hulle interne struwelinge het na die publiek versprei en dit maak dinge moeilik vir die PUK om sy mandaat uit te voer.” Die NUK het egter ook geen ander keuse gehad nie. Lionel Adendorf, voormalige lid van die PUK, sê: “Die PUK se mandaat het met sy termyn al in Junie geëindig. “As jy kyk na wat in die Oos-Kaap gebeur het en die hofbeslissing daar, is daar geen reël dat die NUK die PUK se termyn kan extend nie. Strukture “Die NUK het daarom geen ander keuse gehad nie en het die regte ding gedoen.” Adendorf voeg by: “Die party is nooit sonder leiers nie, so daar sal steeds leiding gegee word aan die strukture.” Met die provinsiale leierskap wat nou nie meer bestaan nie, stuur die ANC se NUK afgevaardigdes na die provinsie onder leiding van Bheki Cele, minister van polisie. Mabe noem: “Die deployees sal met die strukture in die provinsie engage as deel van die hernuwing en opbou van die organisasie.” Volgens die ANC se grondwet sal ’n tussentydse provinsiale komitee saamgestel moet word. Die span se taak sal wees om die hernuwing-en-opbou-taak te implementeer. Hy sal die provinsie ook moet voorberei en na ’n provinsiale kongres lei. Intussen sal Cele en sy span leiding gee. Die spanlede sluit in Mondli Gungubele (adjunkminister van finansies), Thandi Modise (speaker in die parlement), haar voorganger, Baleka Mbete en ook Tina Joemat-Petterson.