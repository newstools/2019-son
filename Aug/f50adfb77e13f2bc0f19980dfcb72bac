SY IS sowaar ’n inspirasie vir jong vroue. Rugail Joshua (25), maatskaplike werker en die eienaar van ’n suksesvolle skoonheidsbesigheid, wys dit kán gedoen word. Joshua van Avian Park in Worcester het laas jaar aan die universiteit Stellenbosch gegradueer as maatskaplike werker. Maar sedert skooldae doen sy al hare. Bruid Dit het begin deur van huis tot huis te loop teen slegs R10 ’n blow-dry. Vandag is sy ’n bruidspesialis en bedryf haar besigheid, Promise Hair by Rugail, van haar huis. Joshua vertel sy het vanjaar begin besig raak. Maar in haar af tye maak sy tyd vir die besigheid. Joshua werk daagliks met dwelmverslaafdes by ’n rehabilitasiesentrum in Worcester. Dis ’n buitepasiënt-fasiliteit. Daar word die verslaafdes tools gegee wat hulle kan gebruik om hulle verslawing te oorkom. Joshua sê: “Ek het ’n passie vir albei my werke. “Wat die skoonheidsbesigheid betref, bring ek net die skoonheid in elke vrou uit wat reeds daar is. “As ’n maatskaplike werker beteken dit dat ek ’n verskil in mense se lewe kan maak. “Die dwelms waarmee ons die meeste in ons gemeenskappe sukkel, is dagga en tik. “Dis hartseer om te sien die mense wat jy ál die jare geken het, is nie meer dieselfde persoon nie as gevolg van dwelms.” Joshua sê haar ouers is nie ryk mense nie en sy het altyd gevoel om hulle te help waar dit by finansies kom. Sy vertel: “Ek het my geld wat ek oor die jare gemaak het, gespaar. Salaris “Ek kon dus my ouers help met skoolfooie, asook buitemuurse aktiwiteite soos Christelike kampe wat ek gereeld bygewoon het. “Ek het besef in vandag se lewe kan ’n mens nie op een salaris lewe nie.” Joshua sê sy het altyd geweet sy wil ’n sukses van haar lewe maak. “Ek het dagboek gehou en daarin het ek elke dag my drome neergeskryf. “ ’n Meisie in ons gemeenskap wat vandag ’n dokter is, was my inspi­rasie. “Ek het vir myself gesê dat ek eendag aan die Universiteit Stellenbosch wil studeer. “Ek het glad nie die plek geken nie, maar geweet dis waar ek wil swot.” Sy is eindelik daar aanvaar. Joshua glo alles het vir haar uitgewerk soos dit moes. Sy sê as sy dit kon doen, kan elke ander vrou dit óók doen. 