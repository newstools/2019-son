ARMES is niks anders as ’n ATM-masjien vir die Stad Kaapstad nie. Hierdie is die mening van die gemeenskapsaktivis Tara. Tara het voorheen bekend gestaan as Amelia September, maar sê sy het haar “slawenaam” weggegooi en is nou diep die dinges in oor hoe die Stad mense met sy watertariewe bekonkel. Die spook van Dag Zero het ons lankal verlaat, sê Tara. Maar sy sê die City gaan steeds voort om inwoners, veral die armstes van die armes, ten duurste te laat opdok vir water. Die Stad voer aan hy wag eers tot die afloop van die reënseisoen voordat hy gaan kyk na die moontlikheid om die waterbeperkings ’n bietjie te verslap. Maar Tara meen die Stad hoef mos nie tot einde Oktober/November te wag om die inwoners so ’n bietjie finansiële breathing space te gee nie. “Wie maak hierdie reëls?” wil Tara weet. “Ons word gerun deur ’n mafia set-up waar ’n paar mense on behalf van ons almal decisions wil maak. “Dit is ons, die armes, wat moet opdok vir die rykes se gebruik van water. “Ek glo dit is die City se plan om ons arm mense so te exploit dat hulle aan die einde van die dag niks meer het nie.” Water is ’n teer en duur saak as jy in die Kaapse metropool bly, veral op die Kaapse Vlakte. Vir ’n geruime tyd moan die inwoners ook al oor die waterpyp-heffing waarvoor hulle moet hoes. Dit is nou vir die instandhouding van die waterpype wat die water na inwoners se krane toe moet lei. “Ek was laas week by die Thee­waterskloofdam en daai dam is vol. So, hoekom kan die water­besparingsvlak nie verlaag word nie? “Arm mense is ’n ATM vir die City, wat soos ’n besigheid bedryf word,” meen sy. Luidens ’n Water Outlook-verslag van 2018 kon die Stad inwoners van Kaapstad beboet. In daardie tydperk moes hulle R768,64 per 1 000F water opdok as hulle meer as 35 000F water per maand gebruik het. In 2018 is daar berig die Stad Kaapstad het byna R1 miljard wins gemaak uit die penalties waarmee hulle die inwoners geslaan het wat nie by die streng waterbeperkings gehou het nie. Die Wes-Kaapse damme is ná die afgelope week se lekker reën meer as 76% vol. Xanthea Limberg, die Stad Kaapstad se mayco-lid belas met water en sanitasie, bevestig dat ’n besluit daaroor of waterbeperkings verslap sal word, eers in Oktober of November ná afloop van die reënseisoen geneem sal word. “Hoewel die onlangse reën baie gehelp het, moet ons maar versigtig bly weens dreigende klimaatsverandering. “Die prys van water het gedurende dié tye van verminderde waterverbruik verander omdat die operasionele koste en die onderhoud van die waterverskaffingstelsel min of meer dieselfde bly, maak nie saak hoeveel minder water Kapenaars eintlik gebruik nie. “As ons nie die prys van water verhoog het nie, sou die Stad genoodsaak gewees het om lenings aan te gaan wat op die langtermyn duurder vir inwoners sou uitwerk,” het Limberg verduidelik.