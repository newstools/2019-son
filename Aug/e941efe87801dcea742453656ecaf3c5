ONS is tans in Internasionale Borsvoeding-week. So, ons het dit goedgedink om te beklemtoon hoe belangrik borsmelk is. Borsmelk is meer as net kos vir babas, sê die Verenigde Nasies se Kinderfonds (Unicef) in sy veldtog. Nie alle nuwe ma’s kan borsvoed nie, maar Unicef probeer dié wat kan, oorreed om hulle baba so lank moontlik te borsvoed. Unicef sê moedersmelk is spesiaal aangepas vir elke kind. Dis nie net ryk aan voedingswaarde nie, maar dit bevat ook bestanddele wat siektes beveg. Die eerste borsmelk ná die bevalling, “colostrum”, is ryk aan teenliggaampies wat die baba beskerm teen infeksies. Werkgewers word ook aangeraai om ’n plek te voorsien waar nuwe mammas hulself kan melk vir minstens die eerste ses maande. Die navorser Riska Koopman sê die Interna­tional Labour Organisa­tion (ILO) beveel minstens 14 weke betaalde kraamverlof aan. Koopman sê net 12% van lande wêreldwyd maak voldoende voorsiening vir betaalde kraamverlof. Suid-Afrika vaar redelik goed in dié verband, maar ons is nie naastenby so inskiklik soos Skandinawiese lande – Denemarke, Noorweë en Swede – nie. Ons is egter myle voor die magtige Amerika, wat byna geen kraamvoordele bied nie. In Suid Afrika is nuwe ma’s kragtens die Arbeidswet geregtig op vier maande kraamverlof agtereenvolgens. In dié periode subsidieer die werkloosheidversekeringsfonds (WVF) ma’s met 66% van hulle salaris. Koopman sê: “Dié stelsel is ver van ideaal af, want die bedrag kan veel minder as ’n ma se salaris wees. Verlig “Dít kan die vernaamste oorsaak daarvan wees dat hulle nie die volle vier maande benut nie en liewer vroeër terugkeer werk toe.” Navorsing dui aan dat babas wat geborsvoed word, gesonder kinders word. Een van die voordele daarvan, en daarvan om langer te borsvoed, is dat dit die druk op ’n land se maatskaplike en gesondheidstelsel kan verlig. Unicef bevind dat optimale borsvoeding ’n geraamde daling van sowat R4,4 biljoen (R4,4x1012) wêreldwyd aan gesondheidskoste kan bied. ’n Groter belegging in vroeë kinderontwikkeling, wat die volle kraamverlofvoordele vir alle mammas insluit, word aanbeveel. Borsvoeding bied ’n pasgebore baba die gesondste en goedkoopste begin. Dit hou ook langdurige gesondheids- en emosionele voordele in.