VIR die eerste keer het ’n eks-druggie se ma weer veilig rondom haar seun gevoel. Keanan Fortune (30) was die afgelope naweek vir die eerste keer by die huis sedert hy rehab toe is. Son het vroeër vanjaar oor Fortune berig. Die klong was so op drugs dat hy sy ma, Zelda Gordan, met verkragting gedreig het. Dinge het handuit geraak toe hy sy ma betas en voor Gordan se vriende gepraat het oor hoe sy ma sy girlfriend is. Toe suster Magda Kleyn van Tehillah rehab die berig gesien het, het sy Fortune onmiddellik gaan haal en op ’n “panel beat­ing”-rehabilitasieprogram gesit. Binne dae het die ou – ná 13 jaar – skoon geraak en geen drugs meer in sy sisteem gehad nie. Sedertdien het Fortune so mooi gevorder dat hy self gevra het om met sy ma te praat sodat hy vergifnis kan vra. Fortune het hom ook bekeer en het vroeër aan Son gesê hy hoop dat hy ander dwelmverslaafdes ook kan motiveer. Drukkie Oor die kuiertjie sê Gordan dit was asof sy haar kind teruggekry het. “Toe ek hom gaan haal het, het hy my ’n drukkie gegee. Daai alleen was vir my alles. “Toe ons by die huis kom, was alles so different teenoor die laaste keer wat hy hier was. “Ek was nie meer bang nie. Ons het lekker saam gekuier.” Gordan het vertel al was Fortune uit winkel toe, het hy teruggekom – nugter. “Toe ek hom in die gesig kyk, het hy my verseker dat alles gaan regkom. “Toe gee hy my die change­, even daai was iets nuut vir my. “Hy het ook heelaand movies gekyk.” Gordan het gesê toe sy haar “nuwe” seun terug rehab toe vat, het sy geweet hy is in goeie hande. “My hart was so warm toe ons hom weer aflaai, want daar het hulle ’n drug-toets op hom gedoen. “Toe kom dit terug dat hy nog skoon is. “Ek was so trots, want hy issie meer die ou Keanan­ nie – my kind is weer terug.”