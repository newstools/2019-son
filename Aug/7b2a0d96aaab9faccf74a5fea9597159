HY BESEF die verwagtinge van hom is massief, sê Suid-Afrika se superweltergewigbokser Roarke “Razor” Knapp, wat môreaand in Johannesburg om die WBC Youth-titel boks. Knapp (21) kom te staan teen Alexandr Zhuravskiy (35) van Kazachstan, wat uiteraard meer ervare is. Knapp het nog net 9 gevegte agter die rug teenoor Zhuravskiy se 19. Knapp het ag gewen, een gelykop geboks en sewe uitklophoue geplant. Zhuravskiy het 13 van sy 19 gevegte gewen. Hy het vyf verloor en ook een keer gelykop geboks. Dít was op 8 Junie toe hy en Boyd Allen by Emperors Palace ewe veel punte van die beoordelaars gekry het. Kompliment Zhuravskiy het egter 11 uitklophoue tot sy krediet. Knapp, ’n lekker aggressiewe bokser, sê dit is ’n groot kompliment dat die oud-wêreldkampioen Brian Mitchell hom as Suid-Afrika se Canelo Álvarez beskou. “Canelo was nog altyd my rolmodel. Om nou al met hom vergelyk te word, is ’n groot pluimpie,” sê Knapp. Dis geen wonder dat die promotor Jeff Ellis in samewerking met Rodney Berman die toernooi “Razor Sharp” noem nie. Daar word ook uitgesien na die beroepsdebuut van Darrin Rossouw (19) van die Baai.