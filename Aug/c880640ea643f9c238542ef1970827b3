LEEU-GAMKA. – Die vingerafdruktoestel het toe sy “kopafdrukke” gevat. Dit was die lot van Aphiwe Sagodi (31) toe cops na bewering sy kop ge-dress het omdat daar vermoed is dat hy ’n selfoon gesteel het. Hy is in die woonbuurt Mountain View aangekeer. Sagodi sê: “Drie cops het my gevang omdat hulle gedink het ek is ’n bleddie dief. Toe vat hulle my in die vingerafdruk-kantoor in. “Toe hulle niks op my kry nie, het een van hulle kwaad geraak. Hy gryp toe sommer die vingerafdruk-roller en moer my oor die kop dat die bloed spat. “En terwyl ek na my kop gryp, toe dress ’n ander ou my op my bek.” Sagodi sê dat hy daarna weer vrygelaat is sonder dat daar ’n klag teen hom gemaak is. Hy het wel later ’n klag teen die betrokke cops gaan maak. Maar Pieter van Wyk, ’n gemeenskapsleier, het die saak nie daar gelaat nie en seker gemaak die saak word wel ondersoek. Kapt. Malcolm Pojie, polisiewoordvoerder, het gesê: “Die klaer het ’n saak van aanranding met die doel om ernstig te beseer teen lede van Leeu-Gamka gemaak. Die klaer beweer hy is aangerand in die kantoor waar vingerafdrukke geneem is. “Die saak is na Opod verwys vir verdere ondersoek.”