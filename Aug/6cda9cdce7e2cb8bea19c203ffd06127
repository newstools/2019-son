JOHN Dobson se eerste opdrag van sy Westelike Provinsie-base toe hy as breier van die Stormers en WP aangestel is, was om die Curriebeker te wen. Ná Vrydag se nederlaag teen Griekwas lyk dinge donker vir Dobson. En om sake te vererger, het die Sharks die Lions gister net-net geklop. Die Sharks het die Lions op Ellispark met 30-28 uitoorlê nadat hulle rustyd met 20-10 voor was. Die manne van Durban het met dié sege na die vierde plek op die puntelys opgeskuif, met WP wat nou na die vyfde plek afgeskuif het. Nou is die Streeptruie lelik in die pekel omdat hulle kanse om die halfeindronde van die Curriebekerreeks te haal, aansienlik beperk is. WP moet Saterdag na Bloemfontein reis met die wete dat hulle die Cheetahs moet klop. Hulle moet ook maar hoop die Bulle kry ’n bietjie lewe ná hulle droewige veldtog, waarin hulle tot dusver net twee wedstryde kon wen. Die Vrystaters staan stewig in die tweede plek op die punteleer met 17 punte. Dit is dieselfde aantal punte as die Vrystaat. Die Kapenaars moet die wedstryd wen as hulle ’n kans wil staan om die semifinal te haal. Die Streeptruie het in Kimberley met 27-23 teen die Poubloues vasgeval. Griekwas is nou ook die voorloper in die reeks, met 19 punte ná vyf wedstryde. Dit is die eerste keer sedert 1998 dat Griekwas vir hom ’n plek in die halfeind van die kompetisie bespreek. Dobson het omtrent stoom afgeblaas ná die Kimberley-nederlaag. Daar gaan beslis dié week in Bellville harde woorde op die oefenveld val. Aangeslaan Coach Dobbo het die spelers omtrent gelooi vir hulle swak dissipline. “Ons het ses balle voor hulle doellyn aangeslaan. “Dit was glad nie waaroor ons rustyd gesels het nie. “Spelers het hulle skuldig gemaak aan roekelose aangeë.”