DR. CRAIG van Rooyen, die waarnemende bedryfshoof van die SABC, het aangekondig dat hy om familieredes bedank. Van Rooyen, wie se laaste werksdag op 9 September is, sê in 'n verklaring sy besluit om die SABC te verlaat is weens sy goeie werksverhouding met die korporasie "een van die moeilikste besluite wat ek moes maak". "Ek was deel van die SABC se omswaaistrategie en is vol vertroue dat die SABC sy uitdagings in die korttermyn sal oorkom en oor die langtermyn suksesvol sal word," sê hy. Bongumusa Makhathini, voorsitter van die SABC se raad, sê Van Rooyen het 'n betekenisvolle rol gespeel om die SABC se digitale strategie te ontwikkel. "Die raad is baie hartseer om hom te sien gaan, maar wens hom voorspoed toe met sy toekoms' sê Makhatini. Die openbare uitsaaier gaan vandeesweek onderhoude voer met moontlike kandidate vir die pos van bedryfshoof. - Fin24