ENGELAND se Jofra Archer­ het ’n opspraakwekkende debuut in toetskrieket gemaak. En dit het Australië se beplanning vir die derde toets, wat vandag op Head­ingley in Leeds begin, byna in chaos gedompel. Die Aussies se breier, Justin Langer, sal vandag besluit wie in Steve Smith se plek moet kolf. Dis omdat ’n opslagbal van ’n Archer-aflewering Smith in die tweede toets op Lords agter die kop getref het. Hoewel Smith die veld verlaat het, het hy teruggekeer en 92 kosbare lopies vir sy span aangeteken. Hy is egter onfiks verklaar vir die derde toets. Marnus Labuschagne het Smith vervang. Hy was die eerste plaasvervanger in die geskiedenis van toetskrieket. Labuschagne sal heelwaarskynlik in Smith se plek speel. Aangesien Archer met die intrapslag in die toetsarena beïndruk het met ’n skitterende 7/91, sal die besoekers baie versigtig moet trap. Die 24-jarige het die Aussies omtrent dronk geboul. Boonop sukkel die aanvangskolwer David Warner ook. Hy het in vier beurte tot dusver net 18 lopies aangeteken. Stuart Broad het Warner drie keer uitgehaal en Archer het hom in die tweede beurt van die tweede toets vir vyf lopies uitgehaal. Krap Smith se afwesigheid is reeds ’n reuse-terugslag vir die besoekers, en nou is Warner se swak peil ’n groot bekommernis vir Australië. Hoewel die peil van Engeland se boulers hoog is, krap sy afrigter, Trevor Bayliss, kop oor die kolwers.