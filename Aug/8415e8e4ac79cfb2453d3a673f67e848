RASSIE Erasmus, Springbok coach, dra nou ’n baie swaar las. Daai las se naam is Siya Kolisi, die Springbok-kaptein. Dié boorling van Port Elizabeth is veronderstel om die Bokke in dié jaar se World Cup in Japan aan te voer. ’n Kniebesering het Kolisi ongelukkig tot dusver buite aksie gehou. Dié naweek is daar egter vir hom ’n kans om sy staal te wys. Kolisi gaan dan in ’n Currie Cup-wedstryd vir die Weste­like Provinsie teen die Pumas van Mpumalanga uitdraf. John Dobson, die Streeptruie se coach, moet egter dié week besluit of hy Kolisi gaan start of 30 tot 40 minute speelkans van die bank af gee. ­ Dobson ken ook al die verhaal van ’n Bok-kaptein in ’n World Cup-jaar fiks kry. Hy was in beheer van die WP toe Jean de Villiers in 2015 die Currie Cup moes gebruik om sy fiksheid te bewys. Dobbo se raad aan die destydse Bok coach, Heyneke Meyer, was om De Villiers nog op Currie Cup-vlak te laat speel. Hy was nog nie gereed vir die big time nie. Die Bokke het De Villiers egter ’n week daarna gekies en skandes gemaak deur in Durban teen Argentinië te verloor. Waarde Erasmus het egter dié jaar nog nie ’n voet verkeerd gesit nie. Maar met Kolisi se terugkeer sal hy ’n groot besluit moet neem. Kwagga Smith en Francois Louw het hulle waarde in Kolisi se nr. 6-trui bewys. Kolisi word meer as ’n steelkantflank beskou, maar in dié posisie het die Bokke klaar ’n yster genaamd Pieter-Steph du Toit. Kapteinskap en die vermoë om die land te verenig, is tans al redes waarom Kolisi die span haal. Hy het maar net met sporadiese welslae in dié jaar se Superrugby vir die Stormers uitgeblink. Nog ’n las op Erasmus se skouers is die veelsydige Damian Willemse. Hy herstel ook nog van ’n seer knie. Willemse gaan na bewering nie die paal haal nie.