VREDENBURG het Langebaan se Top-12-droom Saterdag bederf. Die Burg was met 21-9 baas in Bolandse Groot Uitdaagbeker-stryd. Dit was ’n wedstryd wat met 15 minute oor enige kant toe kon gegaan het. Met die telling op 9-9 het Keanon Coetzee, vleuel, 9 minute voor die einde verspot maklik deur die verdediging geglip en gedruk. Ashley Esau (losskakel) het verdoel. Minder as drie minute later het Tiaan van Wyk, senter, dieselfde luukse gekry om onder die pale te gaan druk nadat hy die Langebaan-verdediging geklop het. Swak besluite deur die leiers en selfsugtige spelers wat te lank aan die bal geklou het, was Langebaan se ondergang. Om vier strafskoppe vlak voor die pale te kry, maar steeds die kantlyn op te soek, gaan nog lank by die Langebaners spook. Kallie Blaauw, Lange­baan se breier, erken self dat swak besluitneming sy span gesink het. Blaauw sê: “Dalk was Vredenburg hongerder as ons om die wedstryd te wen.” Blaauw weier egter om enige speler te blameer vir die nederlaag. Jose Visagie, afrigter van Vredenburg, is ’n baie tevrede man. Visagie sê: “In rugby-taal het ons ups en downs ervaar, maar met selfvertroue en ’n nuwe visie het ons tog ons doelwit bereik.”