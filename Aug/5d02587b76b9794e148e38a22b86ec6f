DIE Universiteit van Kaapstad kry van 1 Januarie volgende jaar 'n nuwe kanselier wanneer Grace Machel se tweede termyn tot 'n einde kom. Die universiteit het in 'n verklaring aangekondig dat dr. Precious Moloi-Motsepe verkies is om by haar oor te neem. Sipho Pityana, voorsitter van die raad, sê die universiteit is bevoorreg om Moloi-Motsepe as kanselier te hê. Pityana het Machel, weduwee van oudpres. Nelson Mandela, bedank vir die 10 jaar wat sy met merkwaardige onderskeid en groot toewyding gedien het. Machel is in 1999 vir die eerste keer verkies. Prof. Mamokgethi Phakeng, die visekanselier, sê sy sien uit daarna om nou saam te werk met Moloi-Motsepe, die raad en die leierskap om die akademiese projek by die instelling te dryf. "Ons sien uit daarna om met haar te werk om die universiteit tot die volgende vlak te neem om uitnemendheid te bereik in transformasie, navorsing, onderrig en maatskaplike responsiwiteit." Phakeng het Machel bedank vir die ondersteunende en leierskapsrol wat sy gespeel het. Moloi-Motsepe is 'n sakevrou en filantroop wat haar loopbaan in medisyne aan die Universiteit van Witwatersrand begin het. Sy het in verskeie staatshospitale in Suid-Afrika gewerk sowel as die Mediese Kollege van Virginia in Amerika. Sy het saam met haar man, dr. Patrice Motsepe, die Motsepe-stigting in 1999 begin.