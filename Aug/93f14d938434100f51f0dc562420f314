DIT gaan weer ’n opwindende naweek in die OPRU se Superliga wees en dit kan ’n nuwe voorloper in die Top-12 oplewer. Park is bo-aan die punteleer en sal PE Harlequins in die Adcock Stadion wil klop om die voorloper te bly. As Harlies, Kruisfontein, Progress of Gardens wen, kan een van hulle Park uit die eerste plek skop. Deon Basson, die president van Progress, glo sy span kan Jeffreys Bay weg van die huis klop, maar dit gaan nie maklik wees nie. “Jeffs is ’n moeilike span om by die huis te klop en hy het al ’n paar goeie oorwinnings weg. Ons gaan by die basics hou en focus op ons sterk punte, asook minder foute begaan,” sê Basson. Progress handhaaf ’n goeie peil en kan bo-aan die punteleer eindig as hy Jeffs met ’n bonuspunt wen. Gardens lek sy lippe af vir die Madibaz, wat tans sukkel, en behoort ook maksimum punte in die Hok te kry. Die Greens is vol selfvertroue nadat hulle Harlies verlede week in die Adcock Stadion geklop het. Selfvertroue Trying Stars reis na Patensie, waar hulle sal kragte meet met United Barbarians. Baa-baas het verlede week verras en Polisie oortuigend geklop. Stars is ook vol selfvertroue nadat hulle Star of Hope verslaan en verlede week soft points teen Born Fighters opgetel het. Sheldrid Cannon, die hoof-afrigter van Trying Stars, is baie optimisties en glo sy span het ’n goeie kans om te wen. “Ons gaan die kontak-area aanval en seker maak hulle voorspelers kry die bal nie op die voorvoet nie. “Die plan is ook om hulle te laat omdraai en hulle in hulle eie gebied vas te pen. “Hulle sterk punt is hulle voorspelers, maar ons sal ons giftige agterlyn loslaat.” In die Bottom 12 speel Kwaru teen Motherwell tui­s in ’n derby-stryd. Super12-bepalings Top-12 Star of Hope t Born Fighters – JABAVU; Gardens t Madibaz – DERRICK FERREIRA; Kruisfontien t PE Polisie – SPORTKOMPLEKS; PE Harlequins t Park – ADCOCK; Jeffreys Bay t Progress – JEFRREYS BAY; United Barbarians t Trying Stars – RAMAPHOSA. Bottom 12 Despatch t Suburban –DESPATCH; Spring Roses t Aberdeen – NEW BRIGHTON; Kwaru t Motherwell – DAN QEQE; Gelvan Wallabies t Brumbies – CHAPMAN; Windvogel t African Bombers – WINDVOGEL; Hanky Villiagers t Missionvale – HANKEY.