’N VROU en twee mans het Vrydag in die Kaapse hooggeregshof verskyn op verskeie klagte, wat prostitusie, ontvoering en mensehandel insluit. Die verdagtes, Leandre Ayuk, haar man, Edward Ayuk, en Edward se broer, Yannick Ayuk, word daarvan aangekla dat hulle ses vroue recruit het om in die Kaap te kom werk onder valse voorwendsels. Drie van die slagoffers kom van Matjieskloof in Springbok en die ander drie van Oos-Londen. Luidens die klagstaat was een van die slagoffers en Leandre vriende en is albei van Springbok. Aan die einde van 2014 het die twee by Leandre se man in die Kaap gaan kuier. In 2015 het Edward die slagoffer werk aangebied, maar hy het nie die besonderhede met haar gedeel nie. Die slagoffer is toe deur Edward opdrag gegee om op straat as ’n sekswerker te gaan werk toe sy in die Kaap was. Opgesluit Sy het geweier en hy het haar na bewering gedreig en geforseer om dwelms te gebruik. Al die geld wat sy gemaak het as sekswerker, het Edward na bewering gevat en as sy nie gewerk het nie, is sy in ’n huis in Brooklyn opgesluit onder swaar toesig. Volgens die klagstaat is die ander slagoffers ook geforseer om dwelms te gebruik en as sekswerkers op straat te gaan werk. Die verhoor begin binnekort.