KRAAIFONTEIN is vinnig besig om in ’n dump­ing site vir dakloses te verander. Die plaas Klein Akker se sowat 80 gesinne sit nou al drie dae op straat nadat hulle Maandag uitgesit is. Scottsdene se sypaadjie-plakkers is ook al langer as ’n jaar op straat. Dit bring die totaal hier konserwatief geskat op sowat 400 of selfs meer dakloses te staan. Behuising in dié area is bitter skaars. Ál wat die mense soek, is ’n dak oor die kop. Gister by Son se besoek aan die mense van Klein Akker was hulle steeds op die sypaadjie van die Botfonteinpad. Hulle het intussen geskenkte komberse gebruik om vir hulle skuilings te bou. Volgens Edmund Booth, die plaaseienaar Gary Luyt se prokureur, het hulle al in 2012 aansoek gedoen om die onwettige besetters van die plaas af te sit. Prosedure “Kennisgewings is in 2018 aan die besetters gegee dat die uitsetting gedoen sal word. Die besetters het toe aansoek gedoen om langer aan te bly. “Gedurende dié prosedure het die Stad Kaapstad grond in Philippi beskikbaar gestel waarheen die besetters kon trek. Net een besetter het die aanbod aanvaar en die res het besluit om aan te bly.” Volgens Booth het die regter die saak uitgegooi en die besetters het toe tot 1 Julie vanjaar tyd gehad om die plaas te ontruim. Booth verduidelik: “Dít is in die Julie-skoolvakansie gedoen sodat die besetters reëlings kan tref vir hulle skoolgaande kinders. “Hulle het egter nie aan die hofbevel gehoor gegee nie en besluit om aan te bly. “Kennisgewings is weer op 2 Augustus aan die besetters gegee en hulle is ingelig die uitsetting sal voortgaan.” Uniforms Christina Rossouw het aan Son vertel Maandag voor 10:00 het mans met maskers aan op hulle toegesak. Volgens haar het die mans soos polisielede gelyk, maar hulle het nie naamplaatjies en uniforms aan gehad nie. Rossouw vertel: “Hulle het gemaak asof ons varke is. “Hulle het geskreeu: ‘Gee pad! Gee pad!’ “Dit was vir ons ’n groot skok. Ons het dit glad nie verwag nie.” Deon Louw, die pa van ’n vyf maande oue baba genaamd Jamitri, en sy ander vier kinders slaap buite. Louw sê nou moet die ou babatjie maar saans styf en dik toegedraai word so onder die sterre. Die pa vertel: “Ek voel hartseer dat ek nou met my kinders buite moet slaap. Ek woon al 19 jaar hier en ál wat ons soek, is behuising.” Chris Nissen, kommissaris van die SA Menseregtekommissie in die Wes-Kaap, sê hulle is besig is om ’n interdik te kry. Dié proses was teen druktyd nog aan die gang. 