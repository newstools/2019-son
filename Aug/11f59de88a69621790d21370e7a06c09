STRAATSMOUSE van Somerset-Wes is bekommerd oor hulle toekoms. Meer as 90 smouse weet nie of hulle nog ná Oktober ’n bestaan sal kan maak nie. De Stad Kaapstad het besluit om miljoene rande te spandeer om die interchange vir vervoer daar te ontwikkel. Dis gemik op duisende pendelaars van Gordonsbaai, die Strand, Somerset-Wes, Grabouw, Stellenbosch en Sir Lowry’s Pass. Volgens Adenaan Robertson, woordvoerder vir die smouse, sal hulle moet skuif, maar hulle weet nie waarheen nie. Robertson sê: “Ons is nie teen die ontwikkeling nie, maar hulle praat nie met ons nie. Ons lede is gestres, want die stories loop dat daar nie meer plek is vir ons nie. “Die smouse wat hier sake doen, is almal mense wat broodwinners is. Van die smouse is al langer as 20 jaar hier bedrywig.” Hy vra: “Hoekom luister niemand na ons nie? Is ons nou die vullis van die sakesektor?” Volgens Robertson het hulle al vergaderings met die ringkoppe van die stadsraad aangevra, maar niks gebeur nie. Chanel Jantjies, wat al sedert 1995 daar aartappels verkoop, sê dis haar enigste inkomste. Melvyn Wynand, ’n Rasta­, verkoop al jare lank vars kruie en is bekommerd oor die toekoms. Hy vertel sy stalletjie is baie gewild en mense van alle rasse koop by hom kruie. Wynand sê: “Mense koop veral rooiwortel – die natuurlike Viagra – en kruie vir bloeddruk en suikersiekte, asook vir slaaploosheid.” In ’n verklaring wat deur die stadsraad uitgereik is, sê Luthando Tyhalibongo, ’n woordvoerder, dat die opgradering van die interchange ’n komplekse projek is waarby talle rolspelers betrokke is. Tyhalibongo sê daar is reeds inligtingsessies met die sakemense en ander betrokkenes gehou. Die volgende vergadering word vir die middel van Augustus beplan om almal in te lig voordat alles gefinaliseer word. Daar word ook ’n ope dag vir die einde van September beplan.