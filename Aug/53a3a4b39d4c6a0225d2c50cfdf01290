'N LEERDER van 'n Durbanse skool, wat sy baard om geloofsredes groei, is na bewering gevra om dit af te skeer of om na 'n Moslemskool te gaan. Die koerant The Post berig dat die voorval by 'n hoërskool in Phoenix in KwaZulu-Natal plaasgevind het. Die ma van die gr.11-leerling het die voorval by die KZN-onderwysdepartement aangemeld. "Hulle
 moet verantwoordelik gehou word vir hul dade. Ons stuur ons kinders 
skool toe om geleer te word. As ek my seun in 'n ander skool sit, wat 
gebeur met die ander Moslem-leerders?," wou die ma weet. Die KwaZulu-Natalse onderwysdepartement sê hulle is bewus van die voorval en gaan niemand duld wat "nie verteenwoordigend is van waarvoor ons staan nie". Kwazi Mthethwa, woordvoerder van die departement, sê: "Ons diskrimineer nie teen leerders se geloof nie. Alle kinders word beskerm deur die grondwet en is geregtig op onderwys." 