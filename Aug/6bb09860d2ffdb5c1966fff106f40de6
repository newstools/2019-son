DIE Northerns het ’n nuwe ster in die Premiersokkerliga (PSL). Die Chippa United-speler Gregory Damons is ’n goeie voorbeeld van wat harde werk jou in die sak kan bring. Net so vinnig soos hy Woensdagaand in die Nelson Mandelabaai-stadion sy debuut gemaak het teen die PSL-kampioen, Mamelodi Sun­downs, het hy die toekenning vir die speler van die wedstryd gekry. Chippa het met 1-1 gelykop gespeel met ’n doel in die laaste minuut, maar dit was Damons wat almal se aandag getrek het. Dit klink dalk na vinnige sukses, maar dié blitsige wing werk al lank vir hierdie dag. Damons het sokker begin speel by Rang­ers FC in die North­erns toe hy ses jaar oud was. Nou is hy ’n volwaardige beroepsokkerspeler. “Speedy”, sy bynaam, het sy kans teen Sundowns gekry as gevolg van ’n besering van die voormalige Bafana Bafana-verdediger Diamond Thopola. Damons verduidelik dit was oorweldigend toe hy hoor hy gaan speelkans kry. “Ek kon dit amper nie glo nie. Selfs in die tonnel net voor die wedstryd was dit steeds iets besonders en ongelooflik.” Damons sê egter toe hy op die veld gestap het, het alle gevoelens verdwyn. Hy was toe net gefokus op die taak wat sy breier aan hom en die span gegee het. Die Chilli Boys se breier, Clinton Larsen, sê hoewel niemand in die PSL voor die wedstryd geweet het wie Damons is nie, weet almal nou wie hy is. Uitblinker “Gregory is eintlik ’n baie aanvallende speler, maar toe ek vra hy moet in die verdediging speel, het hy nie gekla nie. “Hy het hom meer as goed van sy taak gekwyt en het op die regte manier homself aan Suid-Afrika en die PSL bekend gestel.” Damons het verlede jaar sy kontrak geteken en was ’n gereelde uitblinker vir Chippa se span in die MultiChoice Diski Challenge. Larsen sê hy is baie bly vir die part van Damons, wat altyd eerste vir oefening opdaag en gewoonlik laaste huis toe gaan. “Ek was nog nooit so bly vir ’n speler se part nie. “Gregory is ’n hardwerkende speler wat ek verlede jaar in die Diski-span sien speel het toe ek by Chippa aangesluit het. “Hy is een van vyf spelers wat ek toe gevra het om met die senior span te oefen, en kyk nou is hy ’n ster.” Gelukwense Damons vertel Cristiano Ro­naldo is sy rolmodel en sy grootste inspirasie. “Ek hou van die manier hoe hy hard werk vir wat hy sover bereik het.” Hy sê sy wêreld is so ’n bietjie op hol ná die wedstryd. “Ek het baie gelukwense ontvang van spelers, afrigters en ander mense wat sê ek moet so aanhou.” Damons wil nou graag voortbou op sy sukses en sy familie trots maak.