ISRAEL Folau het met regsaksie begin teen Rugby Australië (RA) en die Waratahs vir onregmatige afdanking. Folau, wat die rekord hou vir die meeste drieë in Superrugby, eis onder meer 'n verskoning, vergoeding asook die reg om weer te speel. Sy vierjaarkontrak van R9,8 miljoen per jaar is in Mei vanjaar opgeskeur nadat hy op sosiale media homofobiese uitlatings gemaak het. Folau, wat 73 keer vir die Wallabies uitgedraf het, sê in hofstukke hy is onregmatig afgedank onder wetgewing wat verhoed dat mense weens hul geloofsoortuigings in die pad gesteek word. Hy het meer as A$2 miljoen binne twee dae deur die Australian Christian Lobby ingesamel om hom te help betaal aan sy regskostes. As hy sy saak teen die RA wen, kan dié liggaam skadevergoeding van soveel as A$10 miljoen betaal vir verlies aan borge en bemarkingsgeleenthede. "Ek is geseënd om deur tienduisende Australiërs ondersteun te word en wil dankie sê aan almal vir hul gebede en ondersteuning," het Folau in 'n video-boodskap gesê. "Dit het baie vir my en my vrou Maria die afgelope paar maande beteken en het ons krag vir die pad vorentoe gegee." - Sport24  