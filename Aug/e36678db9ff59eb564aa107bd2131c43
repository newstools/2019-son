’N JONG, sportiewe klong van die Weskus is verlam gelaat. Dit volg nadat Anzel Slimmert (20) verlede naweek by ’n badkamervenster van ’n gebou se derde verdieping uitgeval het. Dit was toe Slimmert van Vredendal na bewering ’n vriend wat aan die Universiteit Stellenbosch (US) studeer, besoek het. Omstandighede Martin Viljoen, US-woordvoerder, sê Slimmert het verlede Saterdag op die Maties-kampus uit ’n venster van Huis Marais geval. Viljoen sê: “Hy is nie ’n student aan die US nie. Die omstandighede wat tot dié ongelukkige voorval gelei het, is nog nie duidelik nie.” Luidens berigte het Slimmert ure lank op die koue gras gelê omdat hy nie kon beweeg nie. Sekuriteitswagte van die kampus het op hom afgekom en die nooddienste gekontak. Viljoen sê: “Hy is na die Tygerberg Hospitaal geneem en Dinsdag oorgeplaas na Groote Schuur.” Slimmert se mammie, Sanet, het van Vredendal gekom om haar seun by te staan. Sanet sê hulle wag nog dat die dokters hulle inlig oor haar seun se toestand. Familievriende sê Slimmert het sy rug op twee plekke naby die stuitjie gebreek. Son het vlugtig met Slimmert gepraat. Hy het net gesê: “Ek is orrait, maar ek wil nie nou praat nie.” Slimmert sê hy kan nie onthou hoe hy op die gras beland het nie. Die persoon by wie hy oorgeslaap het, was nie tuis toe hy by die venster uitgeval het nie. Volgens die klong se familie en vriende is Slimmert ’n kickboxer, rugbyspeler en kranige atleet. Hy is die tweede persoon wat op die kampus by ’n venster uitgeval het. Taylië Chamondré Jaap (19), ’n BSc-student in haar eerste jaar, het in Mei van die tweede verdieping van Huis Serruria afgeval. Jaap beweer sy’s uitgestamp. Sy was ag weke in die hospitaal en moes weer leer loop en lees. Benewens dié voorvalle is Leandró Hopley (18) verlede week dood nadat hy aan sy eie braaksel verstik het. Oor dié voorval is die universiteit steeds besig om inligting in te win. Ondersoek Viljoen sê daar is in dié stadium nog geen getuies nie. Hy sê die polisie het ’n geregtelike doodsondersoek begin.” Die polisie ondersoek ’n saak van poging tot moord in die voorval waarin Jaap beseer is. Daar is egter geen klag oor die Slimmert-voorval gemaak nie.