SNAAKSE karakters hang saans in ’n bouval in Noordeinde uit en die next dag lê die plek vol kondome. Dis tik-rokers se favourite hangout. Oral lê gebreekte glasbottels, ou klere en onbeskryfbare voorwerpe. Son het by die vieslike bouval gaan rondkyk. ’n Man (20) wat daar slaap, vertel mense rook saans daar tik. “Ek gaan weg wanneer hulle kom totdat hulle weer weg is. “Ek het niks om mee te ba­klei nie, dan verdwyn ek.” Die man kom van Kleinskool, maar wou nie uitbrei oor hoekom hy dakloos is nie. Hy sê hy soek werk. In ’n ander kamer het ’n boemelaar tussen die vuilheid uitgepass gelê. ’n Man (38) wat in ’n straat daar naby slaap, is ewe skrikkerig om daar te kom. “ ’n Klomp tikkoppe bly hier. “Prostitute, gangsters, messtekers. Hulle poef enige plek,” sê hy. ’n Direkteur van ’n besigheid in die omgewing sê die plek het sowat vyf maande gelede begin agteruitgaan. “Toe eienaars hier uittrek, het hulle die plek binne ’n week rot en kaal besteel – die vensters, dakplate en houtrame. “Ons het al rotte so groot soos klein katte gesien. “Wanneer dit reën, sien jy net hoe die elektriese drade sparks maak.” Die direkteur sê ook die plek lok saans vroumense. Die situasie gee die direkteur hoofbrekens. Verskeie ligte, kameras en ’n air-con is by hulle besigheid gesteel. Dié besigheid het die Nelson Mandelabaai-munisipaliteit genader. Volgens die direkteur het die munisipaliteit die gebou kom uitcheck. Hulle het die rubbish buite opgetel. ’n Familielid wat die plot saam met omtrent vier ander families besit, sê: “Laas toe ek daar was, in Maart, was dit steeds ’n huis. Toe ek ’n maand later sien, was dit (die gebou) gebreek en die dak was af. Daar is rondlopers en in die aand is dit baie donker.” Hy sê hulle probeer die perseel verkoop. Andile Mfunda, mayco-lid vir menslike nedersettings in die Nelson Mandelabaai-munisipaliteit, sê hulle kan nie veel doen as ’n privaat eienaar die plek besit nie. “Die eienaars moet verantwoordelikheid vat vir hulle plek,” sê Mfunda.