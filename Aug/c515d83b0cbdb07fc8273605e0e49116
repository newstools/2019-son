“NOU gaan, en doen jou werk.” So het regter Bulelwa Pakati ’n ondersoekbeampte in ’n moordsaak Woensdag in die Baaise hooggeregshof beveel. Pakati het sers. T. Nobebe uitgetrap in die moordverhoor van Vuyolwethu Mankonkwana en Fabian Fillis (albei 24). Hulle word verdink van die skietdood van Thomas Ernest Hammond in Desember 2017 in Kleinskool se Hoofweg. Nobebe getuig vanoggend dat sy op 29 Julie 2019 begin soek het na ’n betrokke sleutelgetuie in die moordsaak. Volgens haar was die getuie se pa onwillig dat sy seun in die hof moet getuig. Nobebe sê sy het aan die pa die belangrikheid van sy seun se getuienis verduidelik Sy sê toe sy nie tot die seun se pa kon deurdring nie, het sy ’n teksboodskap aan die staatsaanklaer gestuur om in te gryp. Volgens Nobebe is sy vir ’n tweede keer terug na die getuie se pa en het aan hom gesê die saak is op “hooggeregshof-vlak”. Nobebe sê die getuie se pa het haar toe meegedeel sy seun is uitstedig. Volgens haar het die pa ’n voorval aan haar genoem waar sy ander seun verlam geraak het toe hy in ’n saak van dié aard getuig het. Nobebe sê sy het aan die pa voorgestel dat sy seun in witness protection kan gaan en dat hy uit die stad geneem kan word. Sy sê die getuie se pa het selfs geweier om haar van ’n kontaknommer van hom (die getuie) te voorsien. Volgens Nobebe het die pa volgehou hy wil nie sy seun by die saak involve nie. Sy sê sy het ook die moontlikheid aan hom voorgehou dat sy seun in ’n geslote hof kan getuig om via ’n kamera. Volgens Nobebe het sy baie pogings aangewend om die getuie op te spoor. Sy sê sy het nie opgegee nie. Volgens Nobebe het sy aan die pa genoem indien hy nie wil hê sy seun moet getuig nie, gaan sy hom (die pa) neem na die kantoor van die staatsaanklaer sodat hy die aangeleentheid met dié regsman kan bespreek. Pakati wou toe by Nobebe weet of sy dink sy het genoeg gedoen om die getuie voor die hof te bring. Hierop het Nobebe “nee” geantwoord, omdat sy nog nie sover gekom het om met die getuie te meet nie. Die regter wou by haar weet as dinge so aangaan, hoeveel sake sal dan opgelos word. Volgens Pakati kan dit ’n aaneenlopende probleem wees. Sy sê aan Nobebe die hof is daar om die gemeenskap te dien sodat die gemeenskap nie reg in eie hande moet neem nie. Volgens Pakati kyk die gemeenskap na die hof dat geregtigheid moet geskied. Pakati sê toe aan Nobebe as sy saamstem sy het nie genoeg gedoen nie, wat gaan sy dan doen? Hierop sê Nobebe sy kan die pa hof toe bring om te kom verduidelik oor sy seun. Pakati sê toe aan Nobebe sy wil hê sy (Nobebe) moet haar job doen. Sy sê aan Nobebe indien iemand besig is om te obstruct moet sy (Nobebe) weet wat om te doen. Kort voor Pakati vir Nobebe verskoon het toe sê sy aan haar: “Nou gaan en doen jou werk.” Adv. Rafiek Ahmed kla aan.