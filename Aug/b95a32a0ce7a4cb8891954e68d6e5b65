“HOE is dit moontlik vir ’n doodgewone ou – wat jou aansien vir ’n lid van die Kakmaker-bende – om jou uit te push uit ’n area (Kleinskool) wat deur die Kakmakers gedomineer word?” Dit wou adv. Rafiek Ahmed, staatsaanklaer, gister by die moordbeskuldigde Fabian Fillis (24) weet. Fillis staan saam met Vuyolwethu Mankonkwana (28) tereg vir die moord op Thomas Ernest Hammond op 7 Desember 2017 in Kleinskool se Hoofweg. Volgens Fillis het hy in Missionvale gewoon sedert Augustus 2015 tot met sy inhegtenisname in Desember 2017. Hy sê die rede hoekom hy die datum “Augustus 2015” so goed onthou, is omdat ’n “doodgewone ou” hom in daai maand gedreig en aan hom gesê het iets slegs gaan met hom gebeur. Volgens Fillis was die ou – wie se naam om veiligheidsredes nie genoem mag word nie – unhappy omdat een van Fillis se vriende, glo ’n Kakmaker-bendelid, – sy broer geskiet het. Volgens Fillis het hy toe besluit om as gevolg van dié dreigement eerder uit Kleinskool te trek en na Missionvale te relocate. Ahmed het toe ’n dossier aan die hof voorgehou waarin staan dat die outjie se broer eers op 29 November 2015 geskiet is – ’n paar maande nadat Fillis na Missionvale getrek het. Fillis het egter volgehou die threat is in Augustus 2015 gemaak. Volgens hom weet hy nie wanneer die skietery op die outjie se broer gebeur het nie. Ahmed het Fillis toe herinner aan getuienis vroeër dat die betrokke outjie ’n doodgewone ou is wat in ’n taxi gewerk het. Hy het Fillis ook daaraan herinner dit is sy (Fillis se) weergawe dat hy en die betrokke outjie goed oor die weg gekom het en dat Kleinskool die Kakmakers se territory is. Dis toe dat Ahmed by Fillis wou weet hoe dit moontlik is dat dié doodgewone ou hom (Fillis) uit die woonbuurt kan verdryf, veral omdat Fillis kastig ’n Kakmaker-lid is. Hierop het Fillis gesê hy is nie lid van die Kakmaker-bende nie. Hy het verder gesê as hy ’n Kakmaker was, dan het die outjie nie so teenoor hom opgetree nie – met verwysing na die dreigement. “Ek is ook ’n gewone ou. Dis hoekom ek uit die area getrek het – om hom verkeerd te bewys. “Ek is nie deel van daardie mense nie.” Volgens Fillis het hy en die outjie saam grootgeword en ken hy sy ma, pa, broers en susters. Dis toe dat Ahmed by Fillis wou weet hoekom hy toe hy gedreig is, nie met die outjie se ouers daaroor gaan praat het nie. “Pleks daarvan vat jy toe eerder ’n drastiese stap en trek weg uit die area.” Fillis het geantwoord hy het nie so ver gedink nie. Hy het ook getuig van ’n fight wat uitgebreek het nadat die outjie en ’n pel na bewering by hom (Fillis) en sy ses neefs skoorgesoek het terwyl hulle in ’n tavern uitgehang het. Volgens Fillis het die betrokke outjie en sy tjommie tydens die aanranding geen wapens in hulle besit gehad nie. Fillis het “ja” geantwoord toe Ahmed hom lei om te getuig iemand wat nie ’n gangster is nie, sal nie skoorsoek met iemand wat hy vir ’n gangster aansien nie. Ahmed het aan Fillis gesê dis hoogs onwaarskynlik dat die outjie en sy pel ongewapen in ’n vreemde plek sou skoorsoek met iemand wat hulle as ’n gangster beskou en wat boonop in die geselskap van sy ses neefs is. Die saak dien voor regter Bulelwa Pakati.