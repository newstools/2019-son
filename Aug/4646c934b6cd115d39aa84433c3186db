STEPHEN Mokoka het Sondag geskiedenis gemaak toe hy die vinnigste tyd van ’n Suid-Afrikaner in 22 jaar in ’n halfmaraton opgestel het. Die Olimpiese atleet het terselfdertyd die eerste Suid-Afrikaanse atleet geword wat die halfmaraton amptelik vinniger as 60 minute afgelê het. Die 34-jarige boorling van Mahikeng het die droomgrens van 60 minute in die Buenos Aires-halfmaraton in Argentinië oortref toe hy die 21,1 km in 59 minute en 51 sekondes afgelê het. Die Keniaan Bedan Karoki het die wedloop in 59:07 gewen. Mokoka het vierde klaargemaak. Mokoka het Hendrick Ramaala se vorige amptelike SA beste tyd met 16 sekondes verbeter. Ramaala is ’n Olimpiese maraton-atleet en voormalige wenner van die New York-maraton. Hy het sy amptelike beste tyd van 60:07 in 1997 in Kosice gehardloop. Ramaala het twee keer – albei kere in Lissabon, Portugal, in 2000 en 2002 –deur die 60 minute-grens in onderskeidelik 59:20 en 59:42 gebreek. Vrou Hy het dit egter reggekry op ’n roete wat destyds nie aan die maatstawwe van die Internasionale Assosiasie van Atletiekfederasies (IAAF­) voldoen het nie. Glenrose Xaba het in dieselfde halfmaraton ’n tyd van 69:44 opgestel. Sy is die derde Suid-Afrikaanse vrou wat vinniger as 70 minute oor 21,1 km gehardloop het. Net Elana Meyer (66:44) en Colleen de Reuck (68:38) het al vinniger as Xaba in die halfmaraton gehol. Mokoka, wat hom al op die baan en in veldloop onderskei het, het die Shanghai-maraton vier keer gewen. Hy was laas jaar ook eerste in die Kaapstad-maraton. Atletiek Suid-Afrika se president, Aleck Skosana, het oor Mokoka en Xaba se vertonings gesê: “Dit was ’n great performance van twee honger en bestendige atlete. “Ons wens hulle albei geluk, maar ons let veral op die nasionale rekord wat deur Mokoka opgestel is. “In hierdie verband bedank ons ??die pogings van die atleet en die werk van die afrigter en ondersteuningspersoneel, en versoek ons ??hulle om gefokus te bly om nuwe hoogtes te bereik.”