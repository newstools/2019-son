DIE Southern Kings gaan volgende maand teen Georgië speel in die eerste van hul Guinness Pro14-opwarmingswedstryde vir die 2019-’20-seisoen. Die Baaise span het ’n uitnodiging van die Georgia Rugby Union ontvang om Dinsdag 27 Augustus ’n vriendskaplike wedstryd te speel. Die game vind plaas in die Mikheil Meskhi Stadion in Georgië se hoofstad, Tbilisi. Dit sal 19:15 begin. “Georgië sou Rusland in hulle opwarmingswedstryd vir die Wêreldbeker-toernooi pak, maar die Russiese span het hom onttrek. “Ons is die eerste span wat daarna deur die Georgiese rugbyunie gekontak is om te hoor of ons beskikbaar is,” het Zingi Hela, bestuurder van die Southern Kings, gesê. Gedugte Volgens Hela tel die wedstryd in albei spanne se guns. “Georgië sal skaaf aan sy voorbereiding vir die Wêreldbeker en vir ons is dit goed vir ons Pro14-veldtog. “Ons kon in dié stadium nie vir ’n beter teenstander gevra het as ’n nasionale span wat bekend is vir hulle sterk voorspelers en gedugte skrumwerk nie. “Dit sal ongetwyfeld ’n goeie geleentheid vir ons eie span wees om hom te meet voor die begin van die nuwe seisoen.” Georgië begin sy Wêreld­beker-veldtog op 23 September wanneer hulle teen Wallis te staan kom. Dié Oos-Europese span sal ook teen Australië, Fidji en Uruguay in groep D te staan kom in die toernooi wat in Japan aangebied word.