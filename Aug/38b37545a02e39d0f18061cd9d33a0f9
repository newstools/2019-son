TWEE verdagtes is gearresteer nadat hulle na bewering 'n 67-jarige man in Greytown, KwaZulu-Natl uit sy motor geruk en in die kop geskiet het. Mqondeni Zondi het in Ntembisweni-weg gery toe 'n motor, wat die pad blokeer het, hom gedwing het om te stop. Drie gewapende verdagtes het Zondi toe na bewering uit sy motor geruk en geskiet. Lt. Kol. Thulani Zwane, 'n polisiewoordvoerder, sê:"Sy bakkie met sy besittings in is deur die verdagtes aan die brand gesteek. Sy liggaam is deur een van die boere in Ntembisweni gevind." Die polisie ondersoek klagte van moord en opsetlike saakbeskadiging. Zwane sê 'n 30-jarige verdagte is Donderdag in Ntembisweni gearresteer. Hy is in besit gevind van 'n vuurwapen met 18 rondes ammunisie. Die polisie het ook beslag gelê op 'n voertuig wat gebruik is in die uitvoer van die misdaad. 'n Tweede verdagte is dieselfde dag in Makhabeleni in Kranskop gearresteer. Die polisie is nog opsoek na die derde verdagte. - News24