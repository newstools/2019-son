DIE opbrengs van nóg ’n wedstryd in die Boland se Groot Uitdaagbeker-kompetisie word aan liefdadigheid opgedra. Die organisasie Heart Kids South Africa sal die begunstigde wees. Hy sal baat by die opbrengs wat die kragmeting môre tussen Moorreesburg en Koringberg sal oplewer. Dié stryd in die Swartland-afdeling van die Groot Uitdaag word in die Gene Louw-stadion in Moorreesburg beslis. David McKrieling, ondervoorsitter van Moorreesburg, sê sy klub het in 2017 besluit om elke tweede jaar geld in te same vir liefdadigheid. McKrieling voeg by: “In 2017 het ons die opbrengs aan Cansa (die Kankervereniging van Suid-Afrika) geskenk. “Ons kan nie arms gevou sit terwyl ons as sportklub ’n maatskaplike verantwoordelikheid het nie. “Geen kind is bestand teen hartsiekte nie. “In ons gemeenskap is daar drie gevalle van kinders met hartsiekte.” Dié twee spanne pak mekaar ’n tweede keer dié seisoen. Moorreesburg het die eerste clash met 20-3 gewen. Gespeel Moorreesburg is met 29 punte vyfde op die puntelys en Koringberg is met 34 punte vierde. En dít is nadat albei spanne tot dusver 12 wedstryde gespeel het.