DIE verhoor van ’n voormalige onderwyser van ’n skool in Oudtshoorn wat teregstaan op twee seksaanklagte, is in die landdroshof voortgesit. Die klaer in die saak is steeds onder kruisverhoor. Eugene Hufke (48) word daarvan aangekla dat hy tussen Julie en September 2017 ’n 18-jarige leerder seksueel probeer skend het. Hy’t haar op 11 September 2017 na bewering wel seksueel geskend. Hy pleit onskuldig op albei klagte. Oorgedra Hufke se regsverteenwoordiger, adv. Stephen Lourens, het dit aan die klaer gestel dat haar getuienis onder kruisverhoor van haar hoofgetuienis verskil. Sy het getuig sy het wel alles wat in Hufke se klaskamer gebeur het, aan die hoof oor­gedra. Onder kruisverhoor het inligting egter aan die lig gekom wat volgens Lourens nie in die hoof se verklaring verskyn nie. Trane Oor die klaer se getuienis dat die beskuldigde sy tong in haar mond gesteek en haar gesoen het, wou Lourens weet waarom sy nie sy tong gebyt, geskree of haarself verdedig het nie. Sy het hierop in trane geantwoord dat sy nie daaraan gedink het nie en te geskok was. Landdros Theolin November hoor die saak aan. Die saak is vir verdere getuienis tot 2 September uitgestel. Hufke se borgtog en borgtogvoorwaardes is tot dan verleng.