“DIE kaf is van die koring geskei” is dalk die beste beskrywing ná die mees onlangse ronde uitklopwedstryde in Safa Cape Town se Knock Out Cup. Dié kompetisie se ronde van 64 het gewys wie ernstig en bereid is om hard te werk om vanjaar as kam­pioen gekroon te word. Uitgestaan Woodlands United, wat in 2007 gewen het, lyk weer na die span van ouds. Hy het sy buurman Beacon Spurs in ’n Mitchells Plain-derby met 1-0 getroef. Merlan Maxwell, ’n beampte van Woodlands United­, sê die team het goeie spelers en hulle almal het in Sondag se oorwinning uitgestaan. “Ek glo ons het nou ’n span met wie rekening gehou moet word. “Die spelers besef hulle wil hulle sokker in die prestigeryke uitklopreeks geniet en vordering maak,” het Maxwell gesê. Bellville United het sy Northerns LFA neighbour, Riverside Rangers, met 4-0 ’n sokkerles geleer. Twee doele deur Jade Daniels­ en een elk deur Keagan Pieterse en Bronwin Mackriel het vir United se sukses gesorg. In nog ’n opwindende stryd het Norway Parks die ronde van 32 gehaal toe hy FC Salvo van Manenberg met 4-1 geklop het. Die span wat in 2017 die kampioen was, Rygersdal FC, is ook deur na die volgende ronde. Hy het Bellville City ná strafdoele met 4-3 uitge­skakel. Verlede jaar se naaswenner, Juventus FC, kap ook nog volstoom aan. Die Juve Boys het Trinitarians ná strafdoele met 5-3 geklop. Op Turfhall Park het James­town United, Melchester Rov­ers, SSS Academy en City Masters van die Athlone LFA almal hulle kragmeting gewen. Die ronde van die laaste 32 spanne sal op 18 Augustus beslis word.