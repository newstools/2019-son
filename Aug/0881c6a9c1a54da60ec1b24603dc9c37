’N HELE paar mense se broeke het waarskynlik gebewe toe die SAPD op ’n woonstelgebou toegesak het. Woensdag het die polisie onverwags by die Bruin Flats in Sidwell opgedaag. Hier het hulle sekere woonstelblokke binne­gegaan en geraid. Die voorsitter van die body­ corporate van die Bruin Flats (oftewel Impala Flats), Dave Lewis, sê sulke ingrypings van die polisie is altyd welkom. “Sowat ses maande g­elede was hier ook ’n raid. Dis ’n wonderlike inisiatief van die polisie en ons soek al lankal daarvoor. “Die uitdagings wat ons hier het, is die onwettige immigrante wat nie hulle papiere het nie en dwelmhandelaars. “Ernstige misdade word hier gepleeg.” Lewis het gesê hy hoop die polisie voer nog sulke raids uit. Hy voeg by daar slaap saans persone wat nie daar hoort nie. Hulle beroof die wettige inwoners van hulle besittings as hulle miskien laataand ná werk huis toe kom. “Ons het ook baie kinders en enkelma’s wat hier woon, en hulle veiligheid is baie belangrik.” Hy meen die inwoners voel dat hulle darem nie vergete is nie en raakgesien word. Kapt. Johan Rheeder, ’n polisiewoordvoerder, was teenwoordig en het bevestig daar is arrestasies gedoen. Hy wag tans vir ’n verslag van die bevelvoerder van die Algoapark-polisiestasie oor die aantal arrestasies en details oor gekonfiskeerde goedere.