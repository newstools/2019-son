HIGHLANDS Park se Wayde Jooste (27) sê hy en sy span het dié sokkerseisoen nog baie om te bied. Jooste, wat ’n gebore Baaienaar is, het Saterdag in die Orlando Stadion ’n pragdoel aangeteken in die MTN8-kompetisie. Highlands Park het die Buccaneers daarmee met 1-0 uit die kompetisie geskop. Jooste sê die oorwinning en doel beteken baie vir hom en die span, veral teen ’n groot span soos Pirates. Hy sê: “Dis ons eerste oorwinning dié seisoen ná ’n gelykop uitslag en nederlaag in die PSL (Premier-sokker­liga). “So, ons is nou vol selfvertroue en wil nou ons eerste sege in die PSL behaal.” Die voormalige Golden Arrow-speler sê om ’n doel teen Pirates in Orlando aan te teken, is iets besonders. Jooste sê: “Vir my gaan dit net daaroor om hard te werk en te bly groei. “Ek het in al ons wedstryde sover ’n bydrae gelewer. Reaksie “Dis my doelwit om dié seisoen soveel moontlik betrokke te wees.” Jooste sê die reaksie op sy prestasie was grootliks positief. Hy vertel: “Die dag ná die wedstryd het baie fans my gelukgewens, maar Pirate fans wat my in die mall raakgeloop het, het speels gevra hoekom ek hulle span uitgeskop het. “Ons moet die halfeindstryd nou oor twee rondes speel, en dit sal dinge baie interessant maak. “Ek glo as ons fokus en goed vaar in ons tuiswedstryd, staan ons ’n goeie kans om die eindstryd te haal.”