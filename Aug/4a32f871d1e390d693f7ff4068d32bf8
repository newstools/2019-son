RUBBERKOEËLS het gevlieg en tyres het gebrand toe dinge die afgelope week in Kuyga in die Baai handuit geruk het. Inwoners is ontevrede dat dienste nie aan hulle verskaf word nie en oor beloftes wat nie nagekom word nie. Steel Daarom was hulle die afgelope Maandag vroeg uit die vere – 04:00 al – om pad toe te gaan. ’n Gemeenskapsleier (32), wat sy naam vir sy eie veiligheid nie wil verskaf nie, sê: “Die mense is ongelukkig oor dienslewering. “Die informele nedersetting Kuyga bestaan al sedert 2006. Die mense steel krag by huise wat elektrisiteit het en dis gevaarlik, want die kinders speel buite.” Volgens dié leier het die Nelson Mandelabaai-munisipaliteit verlede jaar die inwoners belowe hulle gáán elektrisiteit kry. Beamptes het volgens die leier aan die gemeenskap gesê die elektrifisering van shacks sal ingesluit word by die begroting. Eers het die betogers geëis dat die burgemeester, Mongameli Bobani, hulle kom toespreek. Hy het egter nie opgedaag nie. Jason Grobbelaar, DA-raadslid van wyk 40, sê die mense vra eintlik nou al jare vir elektrisiteit. “Hulle soek ’n antwoord oor die behuising en hulle kla dat hulle shacks nie krag het nie. “Daar is ’n lys van alle informele nedersettings (in die metro) wat geëlektrifiseer moet word. Dis ’n baie lang lys.” Hy het dit reggekry om Kuyga op die lys te kry, en daar is juis in Julie ’n oudit gedoen om vas te stel hoeveel shacks krag moet kry. Grobbelaar sê daar is aan hom gesê die werk sal teen einde Augustus begin. Kapt. Sandra Janse van Rensburg, ’n polisiewoordvoerder, sê inwoners van Kuyga het gister van 04:00 af die paaie rondom die gebied versper. “Kaapweg is aanvanklik geblokkeer en die eenheid vir openbare orde (Pops) het die skare uiteengejaag deur middel van traangas. Ontwrig “Daarna het die betogers Missionweg met klippe en brandende bande geblokkeer. Geen arrestasies is gedoen nie.” Volgens Janse van Rensburg hou Pops en die polisie in Kabegapark die situasie fyn dop. Teen 14:00 gister was die verkeer steeds ontwrig en Missionweg was steeds versper.