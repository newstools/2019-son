’N PLAASEIENAAR het die dak van ’n huis laat verwyder nadat hy ’n vrou wat daar gewoon het, laat gaan het. Sylvia Simon van die plaas Vermont by Joostenbergvlakte is hulpeloos en weet nie watter kant toe nie. Die ma van drie wie se man vier jaar gelede oor­lede is, sê sy sit in sak en as. Volgens Simon het haar oorlede man, Fransie, 21 jaar lank vir die eienaar, Mark Loftus, se pa gewerk. Simon sê laas jaar het Loftus se ma na bewering met haar ’n gesprek gehad waarin sy by haar wou weet wat haar toekomsplanne is. Volgens Simon was die ma nie beïndruk met haar antwoorde nie. Sy beweer dit is van toe af dat Loftus haar begin pes het om te trek. Simon verduidelik: “My antwoord aan die ma was dat hulle vir my ’n ander huis moet koop voor ek van die plaas af sal trek. “Daarna was sy nie meer dieselfde met my nie. “Sy het aan my gesê haar man is dood en haar seun, Mark, is die nuwe eienaar en hy alleen kan sulke besluite neem.” Simon, wat as huishulp werk, sê sy het sowat ’n jaar gelede Wallacedene toe getrek om nader aan die werk te wees. Sy sê naweke en vakansies gaan sy en die kinders terug plaas toe. Maar voor sy nog laas naweek terug huis toe kon gaan, was haar huis se dak reeds die Woensdag verwyder. Simon vertel: “Die boer wou R23 000 in my rekening betaal om te trek. “Hy het my gebel en my bankbesonderhede gevra. “Ek het vir hom gesê ek wil nie daai geld hê nie, want dis hopeloos te min vir ’n huis. “Al wat ek soek, is ’n dak vir my en my kinders. “Die hokkie waarin ons tans woon, is baie klein.” Toe Son Loftus vir kommentaar nader, het hy gesê Simon het vanjaar nog glad nie op die plaas gewoon nie. Volgens hom is sy ook intussen weer getroud. Hy vra: “Op watter gronde soek sy ’n huis? “Het sy nie weer getrou nie? Sy gebruik tans die gebou op die plaas slegs as ’n stoorplek. “Ongelukkig het ’n storie twee kante.”