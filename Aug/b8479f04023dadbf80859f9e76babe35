’N LAITIE (13) is Dinsdag naby ’n skool in Cravenby met ’n vuurwapen gevang. Volgens JP Smith, mayco-lid vir veiligheid en sekuriteit, het wetstoepassers van die Stad Kaapstad se drank-eenheid deur die gebied gery. “ ’n Lid van die publiek het die beamptes genader en in kennis gestel van die seun.” Smith sê toe die beamptes die plek deursoek, het hulle die klong met die vuurwapen in die hand betrap. “Die omstandighede rondom die voorval is nog nie vasgestel nie, maar daar is beweringe dat die kind gestuur is om ’n ander kind by die skool aan te val.” Die kind het egter in die proses ’n onderwyser gedreig. Smith sê hy hoop die kind sal maatskaplike hulp kry sodat hy ’n ander uitweg sal kies. “Ek wil die polisie vra om agter die kap van die byl te kom en die persoon wat ’n gun in die kind se hande gesit het, te vind.”