AS JOU naam op ’n sekere dag en tyd in die boek van die dood verskyn, is jou tyd jou tyd. Dis presies wat Saterdagaand in Athlone met Darren Andrews (17) gebeur het toe die doodsengel aan sy deur geklop het. Darren was in Vygieskraal op pad winkel toe toe ’n groep mans hom genader het oor hy na bewering die entjie uit die hand van een van hulle gestamp het. Die entjie het gebreek en ’n stryery het tussen die twee uitgebreek. Volgens Keanan, Darren se neef, het die fight veroorsaak dat Darren beroof is en in die hart en bors gesteek is. Keanan het hom onmiddellik na die toneel gehaas om sy neef te help. Geleef “Toe hulle my kom sê dat Darren gesteek is, het ek daarnatoe gehardloop. “Hy het op die grond gelê, maar hy het nog geleef. “My pa was saam my agter in ’n kar. Ons kon nie op die ambulans wag nie oor ek dit my plig gemaak het om my neef te beskerm.” Keanan vertel Darren se ma is ses jaar gelede oor­lede. Voor haar dood het hy aan haar beloof hy sal na Darren omsien. Maar toe gebeur die onvermyde­like. Die drie was in ’n ongeluk betrokke op pad hospitaal toe. In trane vertel Keanan hoe sy pa op die hoek van Hood- en Johnstonweg die draai gevat het toe ’n kar in hulle vasgery het. “Ek kan nog sien hoe die robot amper oorgaan. “Ons het nog daai paar sekondes gehad om oor te gaan en skielik slaan die kar, wat vinnig aankom, van die kant af in ons vas. Ons kar het gespin en al wat jy kon hoor, is ’n groot ba!” Keanan sê al het sy gesig teen die windscreen geslaan en die ruit gebreek, was sy enigste bekommernis sy gewonde neef. “Ek het nog probeer om hom te resuscitate, ek wou nie opgee nie. Ek het geweier.” Keanan sê hy kan nie verstaan hoekom sy neef so dood is nie. “Hy was ’n goeie klong. Hy was ’n goeie student.” Keanan aanvaar die situasie terwyl hy snikkend huil: “Dit was buite my beheer, ek het probeer.”