’N TIENER van Dysselsdorp is laas week in die Oudtshoorn-streekhof 10 jaar tronk toe gestuur vir verkragting. Die seun het ook ’n opgeskorte vonnis vir roof gekry. John May (19) het skuldig gepleit op albei aanklagte. Hy erken in sy pleitverduideliking hy’t in die vroeë oggendure van 25 November laas jaar twee vroue in Adonisstraat, Dysselsdorp, van ’n dansplek sien kom en opgemerk hulle was nie nugter nie. Hy het erken dit wat hy gedoen het, was verkeerd en hy kan daarvoor gestraf word. Op die klag van roof het die tiener erken hy het Ashwill Berry op 18 Desember 2018 in St. Konrad­straat van R100 kontant beroof omdat hy vir hom kos en tabak wou gaan koop. Met die vonnisoplegging het streeklanddros Ntsiki Moni gesê verkragting is ’n ernstige maatskaplike probleem. Sy het May se jong ouderdom en die feit dat hy skuldig gepleit het vir vonnis in ag geneem. Hy het volgens die streeklanddros egter g’n ander keuse gehad as om skuldig te pleit nie. May is 10 jaar gevangenisstraf opgelê vir verkragting en op die klag van roof ’n boete van R3 000 of 24 maande gevangenisstraf wat in geheel voorwaardelik vir vyf jaar opgeskort is.