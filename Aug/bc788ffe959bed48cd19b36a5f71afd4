VIER mense is gister in Moth­erwell gearresteer toe oornag betogings daar só handuit geruk het dat ’n wyksraadslid se kantoor met ’n petrolbom gegooi is. Verskeie karre is met klippe bestook en sommiges is ook aan die brand gesteek. Kapt. André Beetge, polisiewoordvoerder, sê die kantoor van die raadslid in wyk 53 is Dinsdagaand aangeval. Die plek is beskadig, maar niemand is beseer nie. Vies Die inwoners het toe na die R335-pad gegaan en daar verder betoog. Die inwoners is vies oor elektrisiteitsonderbrekings en onwettige verbindings in die gebied. ’n Bakkie is aan die brand gesteek en ’n lorrie is met klippe bestook. Dié lorrie se bestuurder kon toe daarin slaag om deur die betogers te ry. Nog ’n trok wat lemoene vervoer het, is met klippe bestook en geloot. Die betoging het Woensdagoggend weer opgevlam en nóg ’n trok is met klippe bestook en aan die brand gesteek. Die polisie kon daarin slaag om ’n tweede trailer aan die trok te red. Die vier mense wat gearresteer is, verskyn binnekort in die hof op aanklagte van opsetlike saakbeskadiging.