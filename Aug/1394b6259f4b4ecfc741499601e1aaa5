DIE betogings in Kuyga net buite die Baai het gister weer opgevlam. Die inwoners wil onder meer elektrisiteit in hulle shacks hê. Mayor Mongameli Bobani het die betogers Maandagmiddag toegespreek. Hulle het hulle griewe gelug en Bobani het beloof om na hulle terug te kom. Gister het die burgemeester sowat 50 inwoners in die gemeenskapsaal toegespreek. Hy het gesê: “Gister (Maandag) het die gemeenskap ons geroep. “Van die probleme wat hulle genoem het, is die verskaffing van krag aan hulle shacks, plotte (wat toegeken moet word), die elektrisiteit wat elke dag 16:00 afgesit word, stukkende toilette by die skole, stukkende krane, vullis wat nie verwyder word nie en die indiensneming van gemeenskapslede in die metropolisie.” Oor kragverskaffing het hy gesê: “Ons het met die beamptes vergader. Hulle het gesê voor installasie moet ’n proses gevolg word. “Daarvoor is R7,15 miljoen begroot. Die planne is klaar. Hulle sal op 15 Augustus pale begin installeer. “Teen die einde van die maand behoort krag in die shacks geïnstalleer te wees.” Bobani het belowe die beamptes sal dadelik aandag gee aan die krag wat smiddae afgesit word. ’n Langtermynplan kort vir die erwe. “Ons weet nie hoeveel shacks daar is nie. Ons beamptes gaan hulle begin nommer.” Die mayco-lid vir openbare gesondheid, Yolisa Pali, is aangesê om dadelik werk te maak van die vullis. Dis sowat vier maande laas verwyder. Yolande Faro, hoof van die metropolisie, het verduidelik hoe aanstellings werk en wat van kandidate vereis word. Volgens haar sal poste binnekort in die koerant geadverteer word. Bobani het belowe: “Ál die goed wat julle wil hê, gaan gebeur. Ons gaan nie vir julle lieg nie.” Vir die meeste issues is egter g’n deadline gegee nie. Wetstoepassers het Maandag by Kaapweg in Groenbossies en langs Missionweg orde gehandhaaf. Monitor Kapt. Sandra Janse van Rensburg het bevestig drie mans tussen 18 en 25 jaar oud is gearresteer. Volgens die polisiewoordvoerder sal die openbare-orde-eenheid in die area bly om die situasie te monitor. Die polisie het gewaarsku al het mense die reg om te betoog, moet hulle binne die wet bly. Die verdagtes het gister in die St. Albans-hof verskyn, maar niemand is in hegtenis geneem nie. 