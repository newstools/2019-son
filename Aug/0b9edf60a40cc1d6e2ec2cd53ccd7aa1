ROSES United veg om oorlewing. Dié spogklub van Wellington, wat vanjaar sy verpligtinge sonder ’n tuisveld moes nakom, moet Hamlet klop om vir die Top12 te kan kwalifiseer. Roses reis na Hamlet waar hulle die Witsentraal-kam­pioen die stryd sal aansê. Die span van Franzil September (afrigter) en Bella Vista is in ’n hewige stryd gewikkel om die uitkloprondes van die Bolandse Uitdaagbeker-reeks te haal. Beide Roses en Bella Vista staan tans op 64 punte ná 17 wedstryde. Roses het egter ’n beter punte-gemiddelde. As hulle wen, sal hulle hulle by Hamlets aansluit in die Top12, wat op 21 September begin. Roses het verlede jaar in die eindstryd teen Villagers Worcester vasgeval. Bella Vista kom in Ceres teen Saron te staan. Saron moet ook die kragmeting wen om te sorg dat hy sy plek in die kompetisie behou. Intussen benodig Villagers Worcester net een punt om te verseker dat hulle as die Breëlangeberg-kampioen gekroon word. Robertson en Villa sal die streek in die Top12 verteenwoordig. Die 12 spanne se indeling in twee afdelings sal volgende week gebeur. Die ses spanne sal sake uitspook met die twee topspanne wat aan die halfeindstryde sal deelneem. Hawston is verlede week as die Overberg-kampioen gekroon.