’N SKOOLKIND (14) is koelbloedig vermoor in iets wat lyk soos ’n geteikende moord. Die polisie van Motherwell ondersoek nou ’n saak van moord. Volgens kapt. André Beetge, ’n polisiewoordvoerder, is die kind Dinsdag doodgeskiet in Kwamanubestraat in NU6. “Omstreeks 16:00 is die lyk van ’n 14-jarige skoolleerder, steeds in skooldrag, lêend in die straat gevind, met ’n enkele koeëlwond in die kop. “Tot dusver het nog niemand na vore gekom wat dalk gesien het wat gebeur het nie. “Die polisie is stomgeslaan oor wat die moontlike rede vir die moord op die meisie is,” sê Beetge. Hy sê daar is ’n sterk vermoede dat die moord ’n geteikende moord is. Dít is omdat geen waardevolle items deur die aanvallers van die slagoffer afgeneem is nie. In hierdie stadium word die naam van die meisie weerhou om veiligheidsredes, asook uit vrees vir viktimisasie van die familielede. Ondersoekbeamptes van die Motherwell cluster se eenheid gemoeid met ernstige geweldsmisdade ondersoek die saak. Genl.maj. Dawie Rabie, die Motherwell cluster se bevelvoerder, sê: “Die koelbloedige moord op kinders skok nie net ons gemeenskappe nie, maar selfs geharde polisielede wat die gemeenskappe dien.” Die Oos-Kaapse polisiekommissaris, lt.genl. Liziwe Ntshinga, het haar medelye teenoor die familie uitgespreek. “Ons (die SAPD) sal seker maak die moordenaar(s) word gevang.”