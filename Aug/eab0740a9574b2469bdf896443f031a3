LEERDERS en onder­wysers van die Primêre Skool Astra in die North­erns sal binnekort berading kry nadat ’n agjarige op die perseel gesterf het. Klein Luhaven Potgieter is Woensdag dood. Helma Boggenpoel, die skoolhoof, het emosioneel gesê dit was ’n frats­ongeluk. AO Alwin Labans, ’n polisiewoordvoerder, het die voorval bevestig. Hy het gesê: “Daar word beweer Luhaven Potgieter het tussen 12:20 en 12:30 saam met sy vriende naby ’n betontonnel (stormwaterpyp) op die skoolterrein gespeel toe hy noodlottig beseer is. Die polisie het ’n geregte­like nadoodse ondersoek geopen.” Boggenpoel sê: “Dis ’n fratsongeluk wat gebeur het terwyl hy met sy vriende gespeel het. “Die materiaal van die gr. R’s wat ons eenkant gehou het, het op hom geval. “Dit was ’n tonnel en dit was in ’n enclosed environment. “Dit het binne vyf tot sewe minute gebeur.” Boggenpoel voeg by die nagwag en ’n meneer was blitsvinnig op die toneel. Hulle het die seun administratiewe blok toe geneem. Volgens die skoolhoof was ’n privaat ambulans vinnig op die toneel. Daarna het die onder­wysers die kinders in die binneplein bymekaar geroep om aan hulle te verduidelik wat gebeur het. Luhaven se lyk het tot 16:30 op die toneel gelê terwyl daar gewag is op die polisie se forensiese span. ’n Predikant het by sy liggaam gebid. Boggenpoel moes die slegte nuus oordra aan van die familielede nadat hulle by die skool aangekom het. Margo Africa, Luhaven se klasonderwyseres, het trane in haar oë wanneer sy oor hom praat. “Hy was ’n leerder met spesiale behoeftes. Hy het onder my vel ingekruip. “Hy en sy ander maatjie was altyd bymekaar. In die oggende maak ek altyd vir hulle ’n derde broodjie. “Dit is sulke klein goedjies wat diep in my hart ingekruip het. Dit was ’n eer en ’n voorreg om sy juffrou te wees.” Africa het ook vertel klein Luhaven het elke Vrydag tydens die klas se “fun Fridays” lekker vir die ander kinders gedans. Traumaties Boggenpoel onthou hoe hy nog die oggend van sy dood voor in die rye gesit en vir hulle gewaai het. “Ons was almal baie lief vir hom,” het sy gesê. “Hy was ’n kosbare seun. Dit is vir die leerkragte en leerders baie traumaties. Berading is baie nodig.” Mali Mtima, woordvoerder van die Oos-Kaapse departement van onderwys, sê hulle wag vir ’n volledige verslag van die skool af. “Al die geaffekteerde leerders en onderwysers gaan berading ontvang.” Luhaven het ’n sussie in gr. 6. Sy gaan ook by Astra skool. Sy pa, Roelof Potgieter, was te emosioneel om met Son te praat. Familielede moes klein Luhaven se liggaam gister by die lykhuis in Gelvan­dale gaan uitken.