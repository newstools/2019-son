BENNI McCarthy, Cape Town City se afrigter, het sy eweknie van Mamelodi Sundowns iets gegee om aan te dink voor vandag se Premierliga-stryd op Loftus. City en die kampioen, Sundowns, het albei vier punte ná hulle eerste twee wedstryde van die seisoen. Dis ook fair comment dat McCarthy en sy troepe die Brazilians se nommer het. Dis ook ’n feit dat die Citizens hulle beste sokker lewer teen gedugte en stylvolle spanne soos Downs. McCarthy het Pitso Mosimane, Sundowns se afrigter, iets gegee om aan te dink toe hy reken daar is minstens drie van sy strikers wat die golden boot kan kry. Die verlede bewys ook dat die strikers omtrent 10 tot 13 doele moet kry om met die toekenning weg te stap. McCarthy, wat nie ’n moordkuil van sy hart maak nie, sê: “Ek back twee van my strikers om minstens 10 doele te kry dié seisoen.” Maar hy het nie name genoem nie. Chris David en Kermit Erasmus het albei reeds een elk en wil nog vandag Downs beetkry. “Dis omdat ons ’n attack­ing style van sokker speel. “En as jy ’n smart en intelligente striker is, hou jy jouself naby die doelgebied en skep ruimte vir jouself. “Die spelers sal mekaar vind. Ons skep kanse, maar ons kort iemand om brutaal en dodelik voor die pale te wees,” het McCarthy gesê. McCarthy sal weer moet kopkrap oor die kombinasies en samestelling van sy span. Maar een ding is seker – hy sal sy sterkste span vir die kampioen op die veld stuur.