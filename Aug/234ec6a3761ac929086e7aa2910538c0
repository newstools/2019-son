DIE Kaapstadse stadsraad het kriminele klagte gelê teen die organiseerder van Donderdag se 'shutdown'. Die 'shutdown' is deur die omstrede groep Gatvol Capetonian georganiseer om die lig te werp op 'n gebrek aan behuising in die Wes-Kaap. Verskeie gemeenskappe op die Kaapse Vlakte het Donderdag die strate ingevaar en die ingange na verskeie hoofpaaie afgesper. JP Smith, mayco-lid belas met veiligheid en sekuriteit, sê die koste van die skade wat aangerig is beloop meer as R1,5 miljoen. Smith het bevestig dat die stadsraad kriminele klagte teen die leier van Gatvol Capetonian, Fadiel Adams, gelê het. Volgens Smith het sekere gebiede 'n gebrek aan hulpbronne gehad omdat wetstoepassingpersoneel gebruik moes word in plekke wat deur die 'shutdown' geaffekteer was. "Skade aan infrastruktuur is makliker om te bereken as die koste van nood- en polisieringpersoneel wat nie beskikbaar was nie omdat hulle lewens en infrastruktuur moes beskerm by plekke waar betogings plaasgevind het," sê Smith. Adams sê Donderdag se 'shutdown' was 'matig suksesvol' en sê hy word deur die stadsraad vervolg. Volgens Smith het Dan Plato, burgemeester van Kaapstad, vir Adams aan die begin van die week gebel oor die betogings, maar hy het nie opgetel nie. Adams ontken dit en sê hy verstaan nie hoekom hy aangekla word van aanhitsing tot geweld as hy vir die stadsraad gesê het dat die betogings vreedsaam sal verloop nie. - News24