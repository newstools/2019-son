NIKS is vir die WBC se swaargewigkampioen Deontay Wilder lekkerder as om ’n teenstander uit te slaan nie. Daarvan getuig sy 40 uitklophoue in 42 kragmetings sedert 2008. Nou is die Kubaan Luiz Ortis en die Brit Tyson Fury in sy visier. Wilder het by die opening van ’n restaurant in Engeland aan talk­SPORT gesê hy gaan Ortis én Fury uitslaan voordat hy die titels verenig. Hoewel die datum vir die rematch met Ortis nog nie vasgestel is nie, sê Wilder dit sal beslis vanjaar nog gebeur. Die verwagting is dat hy Fury in Februarie sal pak. Onbetwiste Wilder het Fury op 1 Desember twee keer platgeslaan voordat die beoordelaars ’n dramatiese gelykop uitslag bekend gemaak het. Wilder sê: “Ek gaan eers vir Ortis uitslaan en dan vir Fury. “Daarna gaan ek die titels verenig en die wêreld se onbetwiste swaargewigkampioen word.” Hy is gevra wie die rematch tussen Andy Ruiz en Anthony Joshua sal wen. Wilder het gesê: “Boks is ’n snaakse sport. Enige iets kan gebeur, maar ek verwag dieselfde uitslag as met die eerste geveg. Joshua weet steeds nie wat hom getref het nie.” Ruiz het toe met ’n TKO in die sewende ronde gewen.