DIE Oostelike Provinsie-rugbyspan pak die gevaarlike Valke môre in Despatch (afskop 16:00). Dis om sy plek in die uitspeelronde van die Curriebeker se Eerste Liga te bespreek. OP en die Luiperds is albei vierde op die puntelys. Dis nadat OP drie van sy ses wedstryde gewen het. Die Valke lê derde. Hulle het ook net drie van hulle ses wedstryde gewen, maar het meer bonuspunte. Beheer Die OP se breier, Chumani Booi, sê sy span sal goed moet verdedig om die Valke te klop. Booi sê: “Hulle vaste vyf hou daarvan om dinge te beheer. “Ons moet seker maak van balbesit sodat ons dit aan ons spoedvrate kan gee.” Hy is reg: Athenkosi Mahinje (vleuel) is die top-driedrukker in die kompetisie: altesame sewe drieë in ses wedstryde.