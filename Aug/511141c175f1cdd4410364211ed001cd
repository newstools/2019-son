DIE grootste wedstryd dié naweek in die Boland Groot Uitdaagbeker is beslis dié tussen Villagers Worcester en Robertson Town op Bolandpark in Worcester. Albei spanne is feitlik verseker van hulle plek in die Top-12, met Villa wat waarskynlik die Breë-Langeberg-streektitel sal vat. Villa, die huidige Groot Uitdaag-kampioen, het sy ontmoeting met Robertson in die eerste ronde met 46-36 gewen. Town se aanwins uit die einste Villa, die vuurvreter-slot, Ashley Dreyden (30), kon weens verpligtinge nie in daardie wedstryd speel nie. Hy sal môre op sy pos wees om sy voormalige spanmaats aan te durf. Son het vandeesweek met Dreyden, ook bekend as Vleis, gesels. Hy het vroeër vanjaar nog vir Villa in die Gold Cup uitgedraf. “Ek het wonderlike jare by Villa gehad,” sê Dreyden. Beloon “Ek het ook baie lief vir die klub geraak. Ek moes egter ná die Gold Cup skuif, want ek wou weer my rugby geniet in ’n omgewing waar harde werk beloon word. “Ek is baie gelukkig by Robertson. Die ondersteuners, spelers en bestuur het my en my gesin goed ontvang hier. Ek kan my uitleef op die veld en dis vir my die belangrikste.” Oor die stryd teen Villa sê Vleis: “Ek verwag ’n massiewe aanslag voorlangs. “Die agterste driehoek sal natuurlik ook vir ons uitdagings stel. Manne soos Grimmy (Lindsay Eksteen) en Yaya Johnson leef vir groot wedstryde en is wedstrydwenners. “ ’n Baie belangrike skakel in die Villa-arsenaal is die rustige benadering van die kaptein, André du Toit.” “Ons het ook great spelers, soos die oud-Blitsbok Sampie Mastriet en Rune Lucas. Ché Claassen beleef ook ’n uitstekende seisoen.”