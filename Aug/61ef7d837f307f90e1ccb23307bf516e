FOKUS op jou studie eerder as om by kriminele aktiwiteite betrokke te raak. Dít was die boodskap wat aan studente by die Nelson Mandela-Universiteit in die Baai oorgedra is. Die polisie het saam met ’n private sekuriteitsmaatskappy die Suid-kampus van dié instansie besoek het. Die besoek kom nadat verskeie voorvalle van diefstal by die universiteit plaasgevind het. Woedende studente het ook Maandag die ingang na die Noord- en Suid-kampus versper, juis oor die misdaad daar. Studente het tóé gesê hulle voel nie veilig by die universiteit nie, aangesien hulle met wapens beroof word. Gewaarsku Die studente het aangevoer dat mense verby die ingange na die universiteit gaan sonder om deursoek te word. Kapt. Sandra Janse van Rensburg, ’n polisiewoordvoerder, sê met die polisie se besoek aan die universiteit is pamflette uitgedeel en met studente gesels. “Die studente is gewaarsku om ekstra versigtig te wees, veral met betrekking tot diefstal uit karre. “Dié misdaad is opportunisties en kan voorkom word as waardevolle items nie oop en bloot in karre gelos word nie. “Die gevare van substance abuse en huishoudelike geweld is ook aan die studente oorgedra,” het sy gesê.