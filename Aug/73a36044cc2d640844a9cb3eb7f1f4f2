GEEN bokser in die wêreld gaan hom keer om die tussengewig-afdeling te verenig nie. So dreig Suid-Afrika se IBO-kampioen, Kevin Lerena. Die fris Johannesburger boks op 21 September teen Seder Seferi van Albanië by Emperors Palace aan die Oos-Rand. Lerena sê op Golden Gloves­ se webblad: “Ek besef Seferi gaan ’n helse uitdaging wees, maar ek sien uit na die geveg. “Ek beskou dit as my eerste stap tot unifikasie.” Lerena, wat deur Paul Smith afgerig word, sê albei nederlae wat Seferi tot dusver gely het, was in die swaargewig-afdeling. Hy sê: “Noudat hy terug is op sy beste gewig in die tussengewig-afdeling, weet ek dit gaan nie maklik wees om hom te klop nie. “Suid-Afrika het egter nog nie die beste van my gesien nie.” Een van Seferi se gevegte as swaargewig was teen die voormalige wêreldkam­pioen Tyson Fury. Seferi het die groot Brit ’n paar keer goed in die gesig geslaan, maar sy hoek het uiteindelik die handdoek ingegooi. Droomland Die Albaniër is dus ’n bokser met groot durf en veggees. Hy kan dus maklik Lerena se moeilikste teenstander tot dusver wees. Seferi het in al sy 23 oorwinnings in 26 gevegte sy teenstanders uitgeslaan. Lerena het net 10 teenstanders in 24 gevegte droomland toe gestuur.