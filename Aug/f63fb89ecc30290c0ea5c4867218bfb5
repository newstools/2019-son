ONS doen dit beter. Dít is die boodskap wat die Engelse Premierliga-titelhouer, Manchester City, Saterdag aangekondig het met sy afskop tot die nuwe sokker­seisoen. Coach Pep Guardiola se City-span het West Ham United op laasgenoemde se tuisveld met 5-0 in die skande gesteek. En dit net toe Liverpool se sege van 4-1 Vrydag teen Norwich City nog as ’n blockbuster-begin tot die EPL beskou is. City het met Saterdag se loesing gewys hy gaan nie maklik van ’n driekuns aan titels weerhou word nie. West Ham sal wonder hoe dinge voor sy fans skeefgeloop het, want met die rustyd was die tuisspan met net 0-1 agter. Gabriel Jesus het vir City se opener gesorg. Raheem Sterling se driekuns en ’n strafdoel deur Sergio Agüero het egter in die tweede helfte City se oorheersing van die wedstryd bevestig. Manuel Pellegrini, breier, sal ná dié vrot vertoning onmiddellik onder druk wees om sy job te behou. Veral nadat hy verskeie ervare spelers in die voorseisoen laat gaan en nuwe talent in­gebring het. Sy nuwe aanwinste sal gou as ’n span moet gel, anders wag daar weer ’n lang seisoen vir hulle. Dis net Guardiola wat nie sy span se vertoning as eersteklas beskou nie. Hy het mixed feelings gehad oor hoe sy span gespeel het. Guardiola het gesê: “Ek’s bly oor die oorwinning. Ek kan nie stry dat ek nie tevrede is met die eerste game nie. Maar die vertoning? Nee, ons was te slordig in die eerste helfte. “In die tweede helfte was ons beter, kalmer en ons het meer passes uitgevoer.”