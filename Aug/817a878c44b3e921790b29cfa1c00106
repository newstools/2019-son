DIE Britse swaargewigbokser Anthony Joshua­ sê Andy Ruiz het hom in Junie met ’n lucky punch gevang. Joshua het vir die eerste keer openhartig met Boxing News gepraat ná sy skokkende nederlaag in Junie toe Ruiz hom vier keer platgeslaan het om met ’n TKO te wen. “Ruiz se oorwinning was ’n vloekskoot, want hy met my met ’n lucky punch van die gode getref,” het Joshua gesê nadat hy aanvanklik baie nederig was oor die eerste nederlaag in sy beroepsloopbaan. Joshua meen nadat hy Ruiz vroeg in die geveg platgeslaan het, moes hy die hou kans gegee het “om in te sink”, maar toe kom hy aggressief vorentoe om die uitklophou te plant. Berekend “Toe ek sien Ruiz val, was my instink: BOOM! Daarna het hy opgestaan en my met ’n linker teen die kant van die kop getref.” Toe hy gevra is wat hy in die rematch moet doen om nie dieselfde paadjie te stap nie, het hy gesê: “Ek moet doen wat ek in die derde ronde met Ruiz gedoen het. “Dit was só maklik om hom plat te slaan. Ek moet volgende keer net meer skill wys en berekend boks.” Die rematch word beplan vir 7 Desember in Saoedi-Arabië, maar Ruiz skop vas oor die venue en sê hy sal nié daar boks nie.