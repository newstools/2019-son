GREGORY Roelf het nie lank gevat om sy waarde vir Cape Umoya te bewys nie. Dié 30-jarige aanvallende speler was Umoya se doeleheld. Dit was toe die Kapenaars die naweek in die Athlone-stadion Moroka Swallows se vlerke met 1-0 geknip het. Swallows maak hulle terugkeer nadat hulle Maccabi FC se status oorgekoop het. Umoya se buurspan Ajax Cape Town het op sy beurt teen rustyd ’n voorsprong van 1-0 weggesmyt om met 1-1 gelykop te speel teen Mbombela United in die KaNyamazane-stadion. Roderick Kabwe het sukses behaal vir die Urban Warriors, maar Felix Badenhorst het teruggeslaan vir die tuisspan om sake gelykop te maak. Die uitslag moet ook in die konteks geneem word van die snikhete en aggressiewe spel van Mbombela. So, ’n punt was dalk nie só sleg onder die omstandighede nie. Die nuweling van Steenberg, Steenberg United, was nie die naweek in aksie nie. Mike Lukhubeni, afrigter, se span pak TS Sporting Saterdag in die Athlone-stadion. Ajax gee tans die pas aan in die Eerste Liga met vier punte ná twee wedstryde. Umoya is sesde met drie punte ná twee stryde. Steenberg is tweede laaste met geen punte ná een wedstryd.