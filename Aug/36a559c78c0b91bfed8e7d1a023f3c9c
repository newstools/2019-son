DIE Goue Leeus en die Cheetahs is die enigste twee onoorwonne spanne in die Curriebeker-kompetisie. Dit beteken ’n watertand-stryd wanneer dié twee spanne mekaar môreaand in Bloemfontein die stryd gaan aansê. Die manne van die Vrystaat het Griekwas laas week in die Rosestad met 68-14 afgeslag. Dít terwyl die Leeus ’n groot sielkundige hupstoot sou put uit hulle oorwinning van 30-28 oor die Westelike Provinsie op Nuweland. Die wenner van môreaand se game behoort dus die voortou op die CB-puntelys te neem. Die ervare Springbok-skrumskakel Ruan Pienaar kan moontlik terugkeer na die Cheetahs se span. Die 35-jarige, wat by die Franse klub Montpellier klaargemaak het, het ’n tweejaarkontrak met die span van Bloemfontein gesluit. Pienaar se ervaring kan baie waarde tot die Vrystaters se aanslag toevoeg. Vir die game teen die Cheetahs het die Leeus amper dieselfde groep spelers gekies wat laas week teen die Streeptruie gespeel het. Die enigste verskil is die insluiting van die slot Wilhelm van der Sluys in die plek van Marvin Orie. Orie is vandeesweek na die Springbok-oefenkamp in Wellington ontbied. Dit sal die 27-jarige Van der Sluys se eerste keer in die beginspan wees sedert hy hom vanjaar van die Exeter Chiefs af by die Leeus aan­gesluit het. Van der Sluys se plek op die bank word deur die youngster Reinhard Nothnagel ingeneem. Die haker Jan-Henning Campher is ook terug op die bank.