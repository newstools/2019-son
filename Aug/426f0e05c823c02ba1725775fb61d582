SIYA Kolisi behoort volgende week vir die Westelike Provinsie teen die Pumas op Nuweland sy terugkeer van ’n besering te maak. Die Springbok-kaptein sou reeds die naweek vir die Streeptruie uitgedraf het. Die Kapenaars het egter ’n loslootjie en sal eers op Vrydagaand 9 Augustus weer op hulle tuisveld in aksie wees. John Dobson (afrigter) se span het tot dusver vanjaar hopeloos in die Currie Cup onderpresteer. Laas jaar het Dobbo en sy manne ál hulle ligastryde gewen. Ongelukkig het hulle oor die laaste hekkie in die eindstryd teen die Sharks op Nuweland gestruikel. Koers Die WP spog met die meeste grootnaam-spelers in die kompetisie. Die verwagtinge was dus dat Chris van Zyl (kaptein) en sy manne beter sou vaar. Met Kolisi terug in die span behoort die WP sy CB-veldtog teen die Pumas weer op koers te kry. ’n Week later reis die manne Kimberley toe om Griekwas aan te durf. Dis egter nooit maklik om die Poubloues op hulle tuisveld te klop nie. Van Zyl se span se grootste uitdaging sal egter ’n week later teen die gevaarlike Cheetahs in Bloemfontein kom.