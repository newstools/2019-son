DIE gruwelike herinnering aan die bebloede gesig van Hilary van Rooyen is ’n beeld wat ingeprent is in die geheue van haar man, oudste seun en ma. “’n Mens kan jou net voorstel wat deur die slagoffer se hart en gedagtes gegaan het toe sy besef die beskuldigde gaan haar lewe beëindig.” Só het die staatsaanklaer adv. Evadne Kortje Donderdag aan die hof gesê. Reghard Groenewald, wie se moordverhoor nou einde se kant toe staan, sal voor die einde van die maand weet hoe hy gestraf gaan word. Hy is al gewaarsku dat die tronk sy voorland is. Van Rooyen is in Mei 2017 dood nadat sy met ’n blompot geslaan is. Regter Derek Wille het Groenewald benewens die moord ook skuldig bevind aan diefstal van Van Rooyen se selfoon. Groenewald het tydens die verhoor volgehou hy het Van Rooyen geslaan omdat sy by hom aangelê het. Kortje het verder aan die hof gesê dat Groenewald die slagoffer in die veiligheid van haar eie huis vermoor het. Sy het verder in haar argument gesê dat die familie van die slagoffer het dit duidelik gemaak hulle soek die maksimum vonnis van lewenslange gevangenisstraf. Kortje het die erns van die misdaad beklemtoon. Sy het ook uitgelig dat die belang van die gemeenskap die persoonlike omstandighede van die beskuldigde oortref en dat die hof ’n lang gevangenisstraf moet oplê. Regter Wille het laas week aan Groenewald gesê die hartseerste aspek van die saak is dat die moord totaal onnodig was. “Ek het die moeilike taak om ’n vonnis op te lê. “Ek sal die vonnisoplegging lewer en die familie van die slagoffer sal ’n skriftelike beslissing ontvang sodat hulle die redenasie agter die vonnis verstaan,” aldus Wille. Wille het Groenewald se borgtog verleng en hom gewaarsku om op 29 Augustus weer by die hof te wees vir vonnisoplegging. “Berei jouself voor om geruime tyd in die gevangenis te wees en organiseer jou sake,” het hy Groenewald ingesê.