’N VROU van Oos-Londen is op die R72 dood in ’n ongeluk toe sy in die rigting van Alexandria gereis het. Kapt. Mali Govender, polisiewoordvoerder, sê die vrou (van in die 50) was gisteroggend op pad na die Baai toe sy blykbaar beheer oor haar voertuig verloor en die voertuig toe gerol het. Govender sê verder daar was drie honde saam met haar in die kar. Twee van die honde is ook in die ongeluk dood. Die derde hond is in die sorg van die SPCA. Govender sê die vrou se identiteit sal eers bekend gemaak word nadat haar naasbestaandes van haar dood in kennis gestel is. ’n Saak van strafbare manslag word ondersoek.