DIT was Saterdag in Welkom dieselfde ou storie vir die Grens-Bulldogs toe die Griffons hulle met 45-18 geklop het. Die Bulldogs se mislukte seisoen in die Curriebeker se Eerste Liga duur voort en dit lyk ook nie asof daar enige tyd gou vreugde gaan wees nie. Die Oos-Londenaars het sover in ál ses wedstryde vasgeval en sit heel onder aan die log. Die Bulldog-breier, Tiger Mangweni, sê hoewel die span gewillig is, het hulle net nie genoeg skietgoed nie. Mangweni sê: “Ons het hard en goed gespeel in die eerste helfte, maar in die tweede helfte kon ons net nie byhou nie.” Mangweni sê die Bulldogs se fiksheid is in dié stadium ver onder die peil van dié van die ander spanne. Hy sê: “Ons kan letterlik nie byhou nie. Dat die manne nie ’n voorseisoen gehad het nie, haal ons met elke wedstryd in. “Ons het hard probeer om hulle te druk, maar selfs dit help nie, want dan raak die spelers net vinniger moeg.” Die breier sê hy sien ook nie dat dinge in hulle laaste wedstryd sal verander nie. Hy meen: “Ons moet die SWD-Arende pak, maar al is ek optimisties, dink ek nie ons gaan veel van ’n impak op hulle maak nie.”