SY GAAN nog lank in Oman mang, maar Chloe Collins (23) is in ’n beter space. Collins se familiewoordvoerder het gister aan Son bevestig die Suid Afrikaanse ambassadeur in Oman het die meisie met pizza en sjokolade getreat. Die meisie van Kraaifontein word sedert 9 Mei in die Midde-Oosterse land aangehou. Sy sou in die hoofstad, Maskat, in die hospitality-bedryf gaan werk het. Binne drie weke ná haar aankoms is sy ge­arresteer. Sy kon nie wag om haar eie geld te verdien, te reis en nuwe mense te ontmoet nie. Min het sy geweet sy sou vir haar broer se beweerde dade aangehou word. Die broer het skisofrenie. Simone Carolissen, die familie se woordvoerder, het Maandag ’n beroep op alle Suid-Afrikaners gedoen om die familie te help. Carolissen het gesê hulle makeer die meeste hulp van die Suid-Afrikaanse ambassadeur in Oman. Skaars 24 uur later is die Collins-familie se noodkreet beantwoord. Carolissen sê hulle vorder nou en het kontak met die ambassadeur in Oman. “Chloe is nou bewus van wat om haar aangaan. “Al is daar ’n paar dinge wat nog duidelik gemaak moet word, is ons positief, maar ons verstaan ook dat ander lande se wette van ons land s’n verskil.” Sy het ook ’n bietjie meer lig gewerp op die omstandighede van die arrestasie. “Daar word beweer dat Chloe haar broer gehelp het om huis toe te kom. En in hulle land is dit verkeerd omdat hy glo by ’n misdaad betrokke was.” Carolissen kon nie bevestig wat die beweerde misdaad is nie. “Ons is nog besig om daai uit te vind.” Intussen het die Suid-Afrikaanse departement van internasionale betrekkinge en samewerking bevestig hy is wel bewus van die situasie. “Ons is gereeld in kontak met die regering van Oman,” sê Lunga Ngqengelele, ’n woordvoerder van die departement. Ngqengelele sê al wil hulle die beste vir Collins hê, kan hulle nie by Oman se wette inmeng nie. “Ons is nie in ’n posisie om vir haar vrylating te vra nie. Dit werk nie so nie. Vrylating “Ons wil steeds hulle vertroue behou en seker maak sy is oukei. “As die familie besluit om haar te visit, sal ons hulle help, maar alles hang af van hoekom sy aangehou word.” Ngqengelele het ook bevestig Suid-Afrikaanse verteenwoordigers het Collins al meer as een keer besoek. “Vir eers is ons die kommunikasielyn tussen die familie en die regering van Oman.”