DARRIN Rossouw (19) van Port Elizabeth het ’n wen­debuut in die beroepskryt gemaak toe hy Ramsey Hlungwani van Limpopo Vrydagaand by Emperors Palace met ’n tegniese uitklophou verslaan het. Dit was ook Hlungwani se eerste verskyning as geldbokser. Rossouw het sy teenstander in die vierde ronde platgeslaan, waarna hy op sy een knie gaan sit het. Tot die groot verbasing van Hlungwani se hoek het die vroueskeidsregter die geveg beëindig. Toe die bokser en sy hoek oorbluf vra waarom sy hom nie die verpligte telling gegee het nie, het sy eenvoudig net aangedui die geveg is verby. “Dis ’n baie geldige vraag wat die hoek vra,” het die oud-wêreldkampioen Brian Mitchell gesê. Toe Mitchell halfpad deur die geveg sê Rossouw is van die Baai, was sy raad aan “boksers van die Oos-Kaap wat dit in die top-liga wil maak, om Johannesburg toe te kom vir top-skermmaats”. Dit was ’n slordige geveg waarin albei boksers telkens gewaarsku is dat hulle mekaar vashou. Rossouw het egter skoner houe geplant en veral in die derde en laaste ronde sy stempel afgedruk.