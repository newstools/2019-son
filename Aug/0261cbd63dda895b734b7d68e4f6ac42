VAN al die WP- spelers is Sergeal Petersen seker die man met die meeste kennis van die Cheetahs. Die 25-jarige spoedvraat van Humansdorp het drie jaar – van 2015 tot 2017 – in Bloemfontein vir die Vrystaters gespeel. In dié tyd het hy 35 keer vir die Cheetahs uitgedraf voordat hy besluit het om sy rugbyloopbaan in die Kaap voort te sit. Verwag Die blitsige vleuel draf Saterdag in die Rosestad in ’n uiters belangrike Currie Cup game vir die Streeptruie teen sy ou spanmaats uit. Baie van sy vriende speel nog vir die Cheetahs en hy weet dus wat om te verwag. Die WP-afrigter, John Dobson, se span móét die game wen as hy die uitspeelrondes wil haal. Petersen het gister oor die kragmeting gesê: “Ek sien uit daarna om die manne weer te sien, maar ons eerste job is om die vyf punte te kry. Ek is eintlik baie goeie vriende met ’n ou soos Clayton (Blommetjies). “Ek was sy best man op sy wedding. Dit is ’n moet-wen-game vir ons. Ná die game kan ons mekaar weer sien en lekker opcatch.” Petersen weet hoe ’n moeilike span die Cheetahs in Bloemfontein kan wees. “Ons kan verwag hulle gaan met alles kom, veral in die eerste helfte,” waarsku hy.