DIE ontplooiing van wetstoepassingsbeamptes in die strate van Bonteheuwel blyk vrugte te werp. Met 'n 100 beamptes wat deur die strate loop het die omgewing Julie hul eerste moord-vrye maand gehad. In die eerste helfte van die jaar was daar gemiddeld sewe mense 'n maand vermoord. Sedert 2 Julie fokus die veilige buurtwagspan op die handhawing van wet en orde. Dit sluit in stop-en-soek operasies, sigbare patrollies en voertuigkontrole-punte. Die wetstoepassingsbeamptes werk in die Bonteheuwel en omliggende gebiede in skofte. Raadslid Angus McKenzie glo dit is die beamptes se 'hoë sigbaarheid' wat bendelede twee keer laat dink om enige iets te doen. McKenzie vertel: "Bonteheuwel word deur die Biskop Lavis polisiestasie gediens. "Dis 'n gebied met sowat 85,000 inwoners, maar nie 'n polisiestasie van sy eie nie. Dit kom neer op 1 polisiebeampte vir elke 10,000 inwoners in die omgewing." McKenzie reken die teenwoordigheid van die wetstoepassingsbeamptes in die straat het gelei tot die herbou van vertroue tussen owerhede en inwoners. "Daar is meer as 60 arrestasies gemaak en beslag gelê op talle vuurwapens en dwelms," aldus McKenzie. - News24  