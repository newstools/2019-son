DIE drie vermeende moordenaars van ’n Oekraïense burger het hulle borgtog-aansoeke laat vaar. Die verdagtes van 23, 24, en 27 jaar oud het vir die eerste keer saam in die Wynberg Landdroshof verskyn. Soos kinders wat aan hulle eerste skoolkonsert deelneem, het hulle in die beskuldigdebank omgedraai om te kyk of hulle enige bekende gesigte in die openbare galery kon sien. Een van die beskuldigdes het omgedraai en die woord “mammie” saggies onder sy asem gesê voordat hy weer sy aandag aan die landdros gegee het. Die verdagtes het na bewering Ivan Ivanov van sy rugsak beroof en hom doodgesteek toe hy op ’n staproete langs Chapman’s Peak naby Houtbaai was. Een van die verdagtes is kort ná die voorval aangekeer. Hy was in besit van Ivanov se rugsak. Die hof het gehoor ooggetuies het dié beskuldigde opgemerk omdat hy verdag voorgekom het. ’n Paar minute later is hy met die rugsak gesien en sy klere en gesig was vol bloed. Die 24-jarige verdagte is Woensdagoggend 31 Julie by die Houtbaai Hawe gearresteer. Die derde verdagte is later daardie dag in hegtenis geneem. Die media word verbied om die name van die verdagtes te publiseer. Geen foto’s van die verdagtes mag ook geneem of gepubliseer word nie. Hulle sal op 25 Oktober weer in die Wynberg Landdroshof verskyn. Die staat het gevra dat die saak vir twee maande uitgestel word om die ondersoek te finaliseer. Die hof het gehoor die ID parade, verdere onderhoude met ooggetuies, misdaad­toneelfoto’s en DNS-verslae moet nog afgehandel word.