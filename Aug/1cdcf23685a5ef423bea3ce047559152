HAAI daar, Sonlanders! Vandag begin ’n nuwe kortverhaal in twee dele uit die pen van SALMON SMITH. Die skrywer noem hierdie een “Sy Eie Medisyne”. Lekker lees! ‘EK WIL jou dagvaar vir ’n egskeiding, Niklaas Bron!” weergalm Carrie Bron se stem deur die stampvol kroeg. Niklaas verstik byna aan sy bier waar hy lekker gesellig met sy vrinne in die Bergville Sports Pub kuier. Hy swaai hom om en kyk vas in die woedende gesig van sy vrou. Dit voel asof sy ore en wange begin gloei. Nie van die bottel soetes wat hy en sy pelle vroeër kafgedraf het nie, maar oor die feit dat sy vrou hom nou hier voor almal in die oë kom sit. Wat sal haar makeer om só ’n persoonlike uitlating hier in sy gunsteling-drinkplek voor almal te kom uitblaker?! En dít nogal op die tyd wanneer die pub so tjokvol is. Want die Springbokke en die Mighty All Blacks gaan mekaar mos nou binne die volgende halfuur in die Superrugby-reeks die stryd aansê. Hy kyk vlugtig na sy drinkebroers hier rondom hom. Sy maag slaan sommer dubbel bolmakiesie toe hy sien hulle almal se oë is nou op hom en sy vrou gerig. Dié wat nog besig was om te drink, se glase talm net so halfpad na hulle mond in die lug. Ou Frikkie, die barman, se hand hang net so uitgesteek met iemand se kleingeld nog daarin. Goedkoop Suzie, Bergville se professionele uitsuiper, se lippe vries net so getuit op haar jongste slagoffer se lippe. Dit lyk amper of iemand die lewe se pause-knoppie gedruk het ... Niklaas ruk hom vinnig reg en sy mond hap oop en toe soos hy na sy woorde soek. “C-Carrie … W-wat de hel gaan met jou aan?!” stotter hy verbouereerd. “Djy ka’ mossie vir my sulke stront kô ve’tel en dít hie’ voor ammal in ’n pub nie!” Carrie gluur hom deur haar donkerbril aan. Sy sit haar hande op haar sye. “Ja, as dít die enigste manier is om jou aandag te kry, dan doen ek dit van nou af só!” gaan sy gal af. “Jy luister mos nie as ek met jou by die huis wil praat nie! “Mos altyd oppie foun met daai tief! “Maar vandag sê ek vir jou – ek is nou met mooi gatvol vir jou abuse! “Ek is moeg om emosioneel en finansieel abuse te word. “Ek is nou moeg om jou slaansak te wees. “En ek’s moeg van jou sleggeid! “Ek soek my vryheid sodat ek met my lewe kan aangaan … sonder jou!” ’n Woede kom in Niklaas op. Instinktief lig hy sy hand om sy vrou te klap. Maar hy bedink hom vinnig toe hy besef hy is nie nou by sy huis nie. “Ja, klap my! Donner my soos jy altyd by die huis maak! Laat almal hier kan sien wat se groot gemors jy is!” Carrie ruk vinnig die bril van haar gesig af. Sy draai haar na die ander mense in die bar. Sy wys na haar gesig. “Kan julle sien hoe die vark my oë gisteraand blou geslaan het?!” Daar weerklink uitroepe van verbasing in die pub op. Goedkoop Suzie skeur haar lippe weg van haar slagoffer se lippe en vou van skok haar hand oor haar mond. “En dit oor ek hom uitgevra het oor daai tief met wie hy so chat!” tier Carrie voort. “Maar hier in die pub is hy ’n engeltjie voor julle! “Dit is Vrouemaand, maar dink julle dié gemors wat hier sit, weet hoe om sy eie te vrou te treat. Ag nog notta! “Nee, hy treat eerder sy skelmpie met haar groot holle!” Niklaas kan dit nie meer vat nie. Hy vlieg op van sy kroegstoel en nael by die deur uit, met Carrie kort op sy hakke. Dit lyk nou asof dié move van Niklaas en Carrie weer die play button gedruk het. Want die ou wie se dop nog so halfpad in die lug gehang het, drink nou gulsig voort. Die een customer kry sy kleingeld by Frikkie die barman en Goedkoop Suzie pruil weer haar mondjie dat dit goed gaan vir nog ’n “dankie-dop”. Dit is skielik weer business as usual. Maar in die Brons se huishouding ruk die ding weer mal. Carry kry weer klappe en skoppe vir aandete soos Niklaas hom uitwoed oor die vernedering daar in die sportkroeg. ’N PAAR dae later krap Niklaas in sy garage en kom op ’n ou speurroman af wat hy jare gelede by iemand gekry het. Hy blaai lusteloos daardeur. Baie dinge maal deur sy kop. Hy is regtig nie meer lus vir dié huwelik van hom nie, maar skei wil hy nou ook nie. Hy wil mos nie sy welverdiende provident fund vorentoe met Carrie deel nie. Skielik val sy oë op die woord “selfmoord” in ’n reël in die tweede hoofstuk van die boek. Hy lees gretig verder deur die hoofstuk. Dit beskryf die daad – waar die een karakter sy vrou vermoor, maar dit tot in die fynste besonderhede soos selfmoord laat lyk. Hy voel hoe ’n tinteling agter sy rug afgaan; asof hy self die karakter in die verhaal is. Toe hy van die boek af opkyk, skiet ’n idee hom meteens te binne … Hy merk vinnig die hoofstuk met ’n highlighter en gaan bêre die boek in die laai voor sy bed. Nou begin die beplanning. Hy moet eers ’n vuurwapen in die hande kry, want dít is een van die tools wat daardie sluwe karakter gebruik het. Hy gaan sommer een onwettig aanskaf, want geen vingers moet agterna na hom wys nie. ’n Week daarna is alles mooi uitgewerk. Hy gaan vanaand ná werk sy ding doen. Die hele proses gaan nie lank vat nie. En dan gaan hy vinnig wegsluip pub toe. Dan gaan hy daar wag totdat die polisie of iemand hom die sad news van sy vrou se “selfmoord” kom meedeel. By die werk is Niklaas baie opgewonde oor die vooruitsig dat hy binnekort ’n vry man gaan wees en dan openlik met sy skelmpie, Poena, kan uitgaan. Sy kollegas loop maar wye draaie om hom, want hulle weet dat Niklaas maar ’n nors tipe mens is. So, dié skielike opgewondenheid kan niks goeds voorspel nie. Die aand ná werk haas hy hom huis toe. Sy hart klop hoog in sy keel toe hy sy voordeur oopstoot. Maar toe hy sy voorhuis binnestap, vries hy in sy spore en sy oë rek pieringgroot van skok. Sy werksak val uit sy hand en hy gaan aan die bewe … Wat dink jy van hierdie storie? Enige voorstelle? SMS na 32369