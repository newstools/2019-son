EEN van die verdagtes in die moordsaak van Meghan Cremer is bekend aan haar vriendin Linda Mohr se familie. Mohr het in 'n Facebook-inskrywing gesê Jeremy Sias (27) is gebore en het grootgeword op 'n familielid se plaas. "As 'n familie is ons nie net platgeslaan oor die verlies van ons geliefde Meghan 
nie, maar die wete dat Jeremy betrokke is het as 'n groot skok vir ons 
almal gekom," het Mohr gesê. Sias is Dinsdag saam met Charles Daniels (39) en Shiraaz Jaftha (34) gearresteer nadat hulle in besit van die 30-jarige Cremer se gesteelde motor gevind is. Cremer, wat sedert Saterdag vermis was, se liggaam is Donderdagoggend in 'n sandmyn in Philippi gevind. Haar hande was vasgebind en daar was na bewering 'n tou om haar nek. Sias, Daniels en Jaftha het dieselfde dag in die Athlone-landdroshof verskyn en is voorlopig net aangekla vir die besit van 'n gesteelde voertuig. Die saak is tot 15 Augustus uitgestel. - News24