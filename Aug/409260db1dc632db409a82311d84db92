DIE veroordeelde moordenaar Jason Rohde gaan nie 'n vry man wees terwyl hy wag op die uitkoms van sy aansoek in die appèlhof nie. Regter Gayaat Salie-Hlophe het Donderdag sy aansoek om borgtog in die Kaapse hooggeregshof geweier. Salie-Hlope het in haar uitspraak gesê om Rohde op borgtog vry te laat sal 'n mockery van die regstelsel maak. Die hof was nie oortuig dat die feite genoeg is om sy vrylating te regverdig nie. Salie-Hlope het Rohde verlede jaar in November skuldig bevind aan die moord op sy vrou, Susan. Hy is in Februarie 18 jaar tronkstraf opgelê vir die moord op sy vrou en vyf jaar, waarvan drie jaar opgeskort is, vir regsverydeling.