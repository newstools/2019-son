DIE afgelope Saterdag was daar manne en vroue in blou net waar jy kyk. Dis toe honderde geregsdienaars, bygestaan deur lede van die Nelson Mandelabaai se metropolisie, operasies teen bendes en dwelms in Arcadia in die metro se noordelike areas uitgevoer het. Volgens kapt. Khaya Tonjeni, provinsiale polisiewoordvoerder, was die Oos-Kaapse premier, Oscar Mabuyane, provinsiale polisiekommissaris, lt.genl. Liziwe Ntshinga, en die hoof van Nelson Mandela-metropolisie, Yolanda Faro, ook daarby betrokke. Operasie Basadi is ’n Vrouemaand-inisiatief. Tonjeni het verduidelik dié operasie is daarop gemik om Arcadia op te shake met marches en deur-tot-deur searches deur die polisie. Dis ’n poging om misdaad in dié bendegeteisterde gebied te bestry. Tonjeni het vroeër gesê die polisie verwag om gedurende die operasie verdagtes in hegtenis te neem en op drugs beslag te lê. Weziwe Tikana, Oos-Kaapse LUR vir vervoer en veiligheid, en Mongameli Bobani, die Nelson Mandelabaai se burgemeester, het hulle by die Walker Drive-winkelsentrum in Sherwood by Mabuyane en sy gevolg aangesluit. Tonjeni het gesê die doel was om mense – veral ouers – te ontmoet wat ’n geliefde weens bendeverwante geweld aan die dood afgestaan het. Mabuyane het gesê as provinsiale regering moet hulle ’n konkrete plan in plek stel waarby plaaslike munisipaliteite kan inval. Volgens hom kan ’n mens nie net sê misdaadbestryding is ’n nasionale verantwoordelikheid nie.