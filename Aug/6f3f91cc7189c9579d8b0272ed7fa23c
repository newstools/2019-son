PLATTELANDSE dorpies gaan behoorlik ruk met lekker vuurwarm gospel shows. Só vertel die opgewonde organiseerder van die shows, Morné Herman. Hy sê hulle beoog om aan plaaslike kunstenaars die blootstelling te gee om saam met die bekende musikant en gospelsanger Jonathan Rubain op te tree. “Baiekeer is daar min geleenthede vir die jeug om konserte in die groot stede by te woon. Nou wil ons hulle talent help ontwikkel. “Die laaste tyd was dit vir ons so moeilik, want twee van die meisies wat betrokke was by die reëlings is tragies in ’n motorongeluk dood en die ander een is wreed vermoor.” Vriendelike Herman sê hulle het besluit om ’n gedeelte van die konserte se opbrengs aan die slagoffers se families te skenk. Rubain sê: “Ek is baie opgewonde oor die toer. Dit sal my eerste keer in Prins Albert wees. Ek sien baie uit daarna om die vrien­delike mense van dié dorp te ontmoet.” Cast in Stone Entertainment bied Jonathan Rubain Live on Stage aan. Die eerste konsert is op 9 Augustus in Graaff-Reinet. Op 10 Augustus is dit in die Beaufort-Wes Sekondêre Skool. Die 11de volg die VGK-saal in Prins Albert en op 18 Augustus die Hoërskool Clanwilliam se saal. Die vertonings begin 19:00. Gewone kaartjies kos R80 en VIP R120. Vir meer inligting kontak Herman by 079 453 2370.