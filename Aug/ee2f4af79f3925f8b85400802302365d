BELANGSTELLING word getoon deur die straathoek-staners om iets met hulle lewe te doen. Rdl. Marlon Daniels (PA) het die afgelope week met sy inisiatief “Van die Hoek Af” in die Baaise Northerns begin. Die inisiatief kom uit sy kantoor as mayco-lid vir ekonomiese ontwikkeling, toerisme en landbou in die Nelson Mandelabaai-metro. Daniels het strate in Schauderville, Helenvale en Salt Lake besoek. “Ons wil duisende mense hê wat hulle inskryf,” sê hy terwyl hy papiervorms uitdeel. Daar gaan aan die belangstellendes praktiese skills geleer word en dis alles gratis. Dit sluit in vaardighede soos hoe om dakke te herstel, bakstene te vervaardig, embroidery op klere te doen en aluminium-vensters te maak. “Mense is gatvol vir crime. Ons gaan nooit crime kan stop nie, maar ons kan dit verminder. “Dis nie mense wat werk het wat loop en skiet nie. “Dié wat op die straathoeke sit, word geïntimideer en recruit deur gangsters. “Dis juis hulle wat ons wil leer, maak nie saak wie jy is nie. Al kom jy uit die tronk uit,” sê Daniels. Hy voeg by dat hoewel ’n werk nie belowe kan word nie, kan die skills mense in staat stel om werk te kry. Shandré Uithaler (28) van Schauderville sê hy soek werk, maar hy weet nie waarheen om te gaan nie. “ ’n Mens gee baie CV’s in, maar dan gebeur niks. Hierdie is ’n goeie geleentheid, want ek wil leer.” Hy sê omtrent al sy vriende skarrel elke dag vir geld. Vuyo Nosilela (27) van Helenvale sê hy gaan nie nee sê vir die geleentheid nie. Met dié skills wil hy ook ander help. “Elke dag is daar mense (op die straathoeke) wat dagga en drugs rook, en skiet,” sê hy. Volgens Daniels gaan hy die inisiatief ook in ander townships implementeer omdat almal suffer.