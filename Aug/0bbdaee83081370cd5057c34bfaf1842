DIE Nelson Mandela Universiteit (NMU) sê hy gaan stappe doen om studente en personeellede op sy kampusse te beveilig. Dit volg ná ’n rits voorvalle waarin studente op en om die kampusse met wapens gedreig en beroof is. ’n Woordvoerder van die NMU, Zandile Mbabela, sê ’n aantal voorvalle is aangemeld. Mbabela sê: “Die voorvalle van muggings en/of rooftogte raak ons personeellede, studente en die gemeenskap. Daar word nou iets daaraan gedoen. “Almal se veiligheid is noodsaaklik vir ’n omgewing wat bevorderlik is vir studie en onderrig. Dié omgewing sluit in die living spaces van ons studente op en buite die kampus.” Sy sê NMU het ’n strategie ontwikkel om dié saak die hoof te bied. Stryd Dit sluit in die ontplooiing van securities, die benutting van tegnologie en noue samewerking tussen belanghebbendes en die bestuur. Mbabela sê die stryd teen misdaad bly ’n uitdaging, nie net vir die NMU nie, maar vir die inwoners van die hele Nelson Mandelabaai. Sy sê: “Luidens ’n misdaadindeks (deur Numbeo), waarvan die data vroeër dié maand bygewerk is, is die siening onder besoekers dat die voorkoms van misdaad in Port Elizabeth in die laaste drie jaar gestyg het.” Die aanduidings is dat Somerstrand en die middestad hot spots is. Dié plekke word geteiken omdat daar ’n konsentrasie van studente is. Die NMU is ook ’n lid van die Nelson Mandelabaai-burgemeestersforum, wat weekliks vergader. Alle wetstoepassingsagentskappe, insluitend privaat sekuriteitsfirmas van die metro, woon dit by. Mbabela sê dié samewerking is om te verseker dat misdadigers geïdentifiseer, gearresteer en vervolg word. Hulle poog ook om die kampusse “crime proof” te maak deur onder meer toegangsbeheer toe te pas. Verbeterings Tegnologiese ingryping sluit in die skepping van die Operations, Monitoring, Analysis and Response Rooms (Omarr). Sedert verlede jaar het die NMU verbeterings aan infrastruktuur aangebring, soos nuwe heinings, en meer as 1 000 kameras oral geïnstalleer. Motoriste word geverifieer deur personeel- en studentekaarte en klanklose paniek-alarms is in ál 180 rekenaarlokale geïnstalleer. Die NMU beoog om studiesentrums by die wooneenhede op die kampusse veiliger te maak deur kameras in en om die lokale te installeer. Securities is ook opgelei vir noodgevalle en ontruiming. Hulle sal voortgesette opleiding gebied word. Sedert gister geld ’n interdik wat die NMU in Junie van die Baaise hooggeregshof verkry het. Dis om studente en hulle besittings teen stakende studente te beskerm en toe te sien dat die stakers sekere voorwaardes nakom. 