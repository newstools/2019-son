’N JONG ma is verlede Sondagmiddag in Mitchells Plain doodgeskiet. Sy is een van vele mense wat die naweek in afsonder­like skietvoorvalle afgemaai is. Denushe Witbooi (25) is in die kop geskiet en het later in die hospitaal afgesterf. Die voorval het omstreeks 14:50 in Klipspringerstraat, Eastridge, gebeur. Witbooi het na bewering saam met haar suster en boyfriend­ na die winkel gegaan. Sy het agter in die motor gesit, toe daar ’n bekende ou na hulle toe kom en ’n entjie vra. Hy het na bewering met ’n vuurwapen gespeel terwyl hy met hulle praat. ’n Skoot het afgegaan en Witbooi is in die kop getref. Haar suster het daarna huis toe gery, waarna hulle haar na die hospitaal geneem het. Volgens Denushe se pa, Gordon, vertel: “Sy het nog gelewe en is kort ná haar aankoms by die hospitaal dood. “Die hartseerste is om die nuus aan haar sewejarige seuntjie oor te dra. “Ons is almal nog erg getraumatiseer en moet vir berading gaan. “Sy was my oogappel en haar ma se regterhand. Ons gaan haar baie mis. “Sy was ’n respekvolle en liefdevolle mens.” Die jong ma sou volgens haar pa volgende maand by ’n verpleegnasorgsentrum begin werk het. Dobbel In Lavender Hill is ’n vermeende gangster ook verlede Sondagaand vol lood gepomp. Die voorval het 20:50 by Parkin Court gebeur terwyl ’n paar mense besig was om te dobbel. Shamiel “Mielie” Adams (27) is verskeie kere in die gesig geskiet en is op die toneel dood. In dieselfde skietvoorval is ’n 18-jarige seun ook gewond. Die seun is in albei sy bene geskiet en is na die hospitaal geneem. Volgens kapt. FC van Wyk, ’n polisiewoordvoerder, het vyf onbekende mans die groep genader by Parkin Court en op hulle losgebrand. Van Wyk sê: “Die voorval is bendeverwant en die cops is besig om leidrade op te volg.” Delft het ook onder bendeverwante skietery deurgeloop. Twee mense is ook die afgelope naweek in afsonderlike skietvoorvalle hier dood. In Bellville-Suid is twee mans gewond in skietvoorvalle. Niemand is nog vir die voorvalle gearresteer nie.