DIE OP se Masters-baseball-span was nog altyd ’n faktor by die nasionale toernooi. Daarom is die manne van die Oos-Kaap oorgehaal om hulle prestasies van die ver­lede te herhaal wanneer hulle die land se bestes van 8 tot 12 September in Kempton Park aandurf. Spelers moet 35 jaar en ouer wees om vir die toernooi in aanmerking te kom. Dennis Transell, voorsitter van MBA/OP Baseball, sê dit sal die 12de toernooi wees waaraan die OP deelneem sedert sy terugkeer in 2008. “Ons Masters-manne was nog altyd kompeterend, en vanjaar se toernooi behoort geen uitsondering te wees nie. “Ons is weereens oorgehaal vir ’n grote,” sê hy. Ná afloop van die toernooi word ’n SA span uit die Elite-afdeling gekies. Die OP het oor die jare verteenwoordigers soos Daantjie Coetzer, Mervin Johnson, Keith Grobler, Nantie Hayward en Wiehan Rautenbach vir die span opgelewer. Daar is ook ’n Challenge- en Vets-afdeling. Vets is vir spelers 45 jaar en ouer. Die OP se Challenge-span het die toernooi die afgelope 12 jaar vyf keer gewen. Dit was onder leiding van die na­sionale speler Johnson en staatmakers soos Kurt Geswindt, Ryan Jeggels, Ace Fundham, Andries Lombaard en die krieketspeler Lyall Meyer. Elke span kry ná die toernooi ’n trofee en medaljes. Die OP-spanne behoort binnekort bekend te wees.