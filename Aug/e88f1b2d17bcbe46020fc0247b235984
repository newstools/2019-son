KLEIN AKKER se inwoners spog binnekort met opgeknapte geboue op die staatsplaas Mesco in Stellenbosch. Die departement van landelike ontwikkeling en grondhervorming laat die groep tydelik daar woon. Eers sou daar noodbehuising kits aan die gesinne verskaf word, maar nou is daar na bewering verwarring oor wie se verantwoordelikheid dit is. Eers sou die Stad Kaapstad die kits verskaf, maar vandat die nasionale regering ingetree het, het Stad nou kop uitgetrek. Die leiers van die Klein Akker-groep en die Urban­ Rural Women and Youth­ Movement het Dinsdag met die adjunk-minister van landelike ontwikkeling en grondhervorming, Mcebisi Skwatsha, en die departement van menslike nedersettings vergader. Daar kon toe nie besluit word wie die kits moet verskaf nie. Maar volgens Pieter Hermanus, Klein Akker se gemeenskapsleier gaan die regering die verlate geboue op die plaas opknap. Basiese Hermanus verduidelik: “Daar word nou vinger gewys oor wie die kits moet verskaf. “Die Stad het gesê oor die regering nou ingetree het, kan hulle dit nie meer doen nie. Ons is basies nou Cape Winelands se baby, want ons woon nou in hulle area. “Die regering het gesê hulle sal voorsien in al ons basiese behoeftes. Ons sal toegang hê tot water en toiletgeriewe. “Die geboue sal ook opgeknap word sodat elke familie sy privaatheid het. Wendy Pekeur van die Urban­ Rural Women and Youth Movement sê die regering het ’n taakspan aangestel om die dringende goed te bespreek wat gedoen moet word. “Hulle moet nou koppe bymekaar sit. “Die staatsamptenare het tot laat gisteraand gewerk. “Oor 14 dae wil die premier en ministers weet wat alles in plek gesit is.” Dan Plato, Kaapstad se burgemeester, sê in ’n verklaring die inwoners het tot 30 Augustus kans om skriftelik aan te dui of hulle die akkommodasie in Philippi gaan aanvaar. Plato sê hulle sal dan ses weke daarna nood-akkommodasie kry.