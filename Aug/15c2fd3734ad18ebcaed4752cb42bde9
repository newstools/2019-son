DIE tweede seisoen van kykNET se gewilde regsdrama Fynskrif is in Oktober op die kassie. Twee nuwe karakters sluit hulle in die nuwe seisoen by die prokureursfirma Van Wyk en Vennote aan. Lilani, gespeel deur Lea Vivier, is 'n klerk wat ná 'n jaar se sabbatsverlof terugkeer. Sy word beskryf as iemand "wat nog altyd emosioneel gesukkel het" en veral "'n donker geskiedenis" met Corne (Beer Adriaanse) het. Die ander nuwe gesig, Simon (De Klerk Oelofse), is 'n groot nuwe kliënt "wat 'n pad stap saam met Katrien en baie ander se lewens raak". Die nuwe seisoen tel drie maande later op met Van Wyk en Vennote wat aan 'n draadjie hang na Hans (Chris van Niekerk) se aftrede. Lara (Tinarie van Wyk Loots) is so gefokus op nuwe kliënte werf dat sy nie die gaping raaksien wat tussen haar en Jaco (Jacques Bessenger) ontstaan het nie. Boonop sit Katrien (Cintaine Schutte) met Kobus se moordsaak wat dreig om haar lewe saam met Ben en die praktyk totaal te ruïneer. Corne (Beer Adriaanse) se toekoms is duister. Wian (Edwin van der Walt) en Anne (Kim Cloete) probeer hulle lewens herdefiniëer. Dolf (Charlton George) neem 'n groot besluit oor sy verhouding met Gertrude (Elana Afrika-Bredenkamp). Ben (Neels van Jaarsveld) probeer alles bymekaar hou terwyl Hans in sy studeerkamer sit en sy memoires skryf. Waar dit alles gaan eindig, bly 'n ope vraag. Oor die loop van die seisoen moet  Lara en Ben hulle verhoudings met hulle geliefdes en kinders weer van nuuts af ondersoek, moet Corne uitendelik besluit waarvoor hy staan en hoekom hy doen wat hy doen, moet Hans aftrede trotseer, Anne besluit of sy nog 'n prokureur wil wees en Wian sy definisie van familie herbesin. Al die karkaters - ook die kinders - leer 'n bietjie meer van hulself terwyl alledaagse krisisse trotseer word. Albert Snyman en Louis Pretorius, die skrywers en vervaardigers, hoop dat die gehoor "nog verder en dieper sal reis saam met al die karakters. "Fynskrif twee bou op die eerste seisoen en verbreed die persoonlike en regswêreld van die reeks,” lui 'n verklaring van kykNET. Ivan Nel (Armand Aucamp) maak sy terugkeer as popster en dryf Dolf teen die mure uit. Nina Swart, bekend aan Sonlanders as Wilmien van 7de Laan, is regisseur van die tweede seisoen. Fynskrif 2 saai vanaf 8 Oktober om 20:00 op kykNET, kanaal 144, uit. - kykNET