DIE Griekwa-rugbyspan kan Saterdag ’n reuse-tree nader aan hulle eerste verowering van die Curriebeker sedert 1970 gee. Die Poubloues speel dan in Kimberley teen die Leeus, wat ’n bietjie van hulle vuur verloor het. Kimberley is oor baie jare bekend as die begraafplaas van groot spanne. Dit kan dus Saterdag tot groot voordeel vir die tuisspan tel. Griekwas het reeds die naweek hulle plek in die halfeindronde verseker toe hulle die WP veel makliker geklop het as wat die eindtelling van 27-23 aandui. ’n Drie in die doodsnikke deur Seabelo Senatla het die WP-telling beter laat lyk as wat die span in der waarheid gespeel het. Die voormalige Springbok-afrigter Nick Mallett praat met groot lof van die Griekwas se kaptein en losskakel, George Whitehead. Meesterstuk “Dit lyk of niks George pla nie. Hy is deurgaans koel en kalm en bestuur ’n wedstryd met groot selfvertroue. “Daarbenewens het hy ook ’n goeie linker- en regterskopvoet en is sy skoppe pale toe deesdae dodelik akkuraat. “George se laaste afskop Vrydag was ’n meesterstuk. “Hy het die bal hard en laag afgeskop. Die bal het oor die kantlyn gehop en het dit dus nie moontlik gemaak vir die WP om nog ’n lynstaan te kry en van daar aan te val nie,” sê Mallett.