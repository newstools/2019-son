DIE gangsters is beter as die polisie. Só het inwoners van Leiden in Delft gisteroggend gemoan. Nog in hulle gowns en voordat hulle eens aan breakfast­ kon dink, is inwoners se huise geraid. ’n Heel voordeur was maar skaars ná die raid. Die mense hier meen dis niks anders as polisiebrutaliteit nie. Volgens Noleen Albertyn het die cops van die Anti-Gang Unit omstreeks 04:00 haar hek gebreek om toegang tot haar huisie in Slangkopweg te kry. Sy het toe nog geslaap. Albertyn sê: “Die next ding wat ek weet, toe is hulle binne my huis nadat dit oopgeskop is – sonder ’n lasbrief of enige iets. “Hulle vra vir my hoekom het ek so ’n groot huis as ek nie smokkel nie. Voordat ek kon antwoord, toe word ek ’n warm klap gegee. “Ek was nog in skok toe een van die polisiemanne my gesig met ’n plastieksak toemaak en water op die plastieksak gegooi het. “Ek kon nie eens asemhaal nie. “Hulle vra my toe waar die drugs is terwyl hulle my aanrand en op die vloer gooi.” Albertyn sê benewens die fisieke beserings wat sy aan haar polse en rug opgedoen het, is sy erg getraumatiseer. Sy beweer verder die cops het haar selfoon en R500 kontant gevat. Om dinge te vererger, is sy uitgelag toe sy die voorval by die Delft-polisiestasie gaan aanmeld, vertel sy. Jane Roberts­, ’n neighbour wat alles gesien gebeur het, sê die polisie het die mense soos misdadigers behandel. Roberts sê: “Hoe kan ons die polisie vertrou as hulle só met ons aangaan? Hulle is erger as die gangsters.” Op die hoek van Slangkopweg en Leidenlaan het die polisie na bewering ook ’n hek afgebreek en ’n deur oopgeskop. Lorna Pietersen sê sy was nog besig om vir die cops oop te maak toe hulle haar hek breek. Pietersen sê: “Hulle (die polisie) is onnodig om só aan te gaan. Hulle het my winkel deurmekaar gemaak. “My chips en lekkers en chocolates is rondgegooi asof dit niks is nie. “Hulle het ook die geld van die games gevat. “Ek weet nie wat soek hulle met geld wat hulle duidelik kan sien is van die games nie. “Hulle het ook my nuwe tekkies in die toilet en in die sink gegooi sodat dit sopnat is.” ’n Polisiewoordvoerder, kapt. FC van Wyk, moedig die klaers aan om dié voorvalle by die onafhanklike polisieondersoekdirektoraat (Opod) aan te meld. “Dié beweerde gedrag sal nie van polisielede geduld word nie,” sê hy.