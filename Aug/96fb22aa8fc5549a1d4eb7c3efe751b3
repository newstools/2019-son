WES-Kaapse leerders wat gesubsidieerde busse gebruik, was gisteroggend gestrand. Dis as gevolg van ’n staking deur die vervoerverskaffers van die Wes-Kaapse onderwysdepartement (WKOD). Die South African National Small Bus Operators Council (Sansboc) sê hulle is gatvol van die WKOD se arrogansie. Dié organisasie verteenwoordig sowat 70% van die vervoerverskaffers. Ontevrede Ann en John Murry, leerders aan die Primêre Skool De Villiers in Robertson, moes toe maar meer as 20 km skool toe stap. Die leerders sê hulle was laat vir skool en sal nou maar elke oggend vroeër moet opstaan om betyds vir skool te wees. ’n Ontevrede ouer, Maureen Cupido, sê die eksamen is op hande en die kinders kan by die huis bly sit nie. “Ons as ouers is glad nie ingelig dat die busdienskontrakteurs op staking gaan wees nie,” sê Cupido. Pravin Singh, ’n Sansboc-woordvoerder, sê hulle griewe is al sedert 2006 aan die departement gekommunikeer. Singh sê: “Die departement het op geen van ons briewe gereageer nie en nou het ons op die punt gekom waar ons moet tools down. “Die griewe hou verband met die kontrakte en hoe die WKOD sy tenders met ons hanteer. “Jy sal sien hulle sal ’n service provider vra om voorsiening te maak vir 600 leerders voordat hulle ’n aansoek in ag kan neem. “Dan vind jy uit daar is 400 leerders. Of somtyds is daar meer as 600 leerders by die betrokke skool. “En as die skool jou dan vra om die ekstra kinders ook te akkommodeer, moet jy dit op jou eie onkoste doen. “En dit vat meer as ses maande voordat ’n aansoek geprosesseer word. “In kort, die WKOD se kontrakbeleid is meer voordelig vir die departement, maar dit benadeel ons as die service provid­ers.” Sansboc is verder ontevrede oor die korttermynkontrakte wat die WKOD aanbied. Hulle meen daar moet langtermynkontrakte wees. ’n WKOD-woordvoerder, Bronagh Hammond, bevestig hulle is Maandag van die staking ingelig. Hammond sê Sansboc stel die leerders se lewens in gevaar. “Sansboc het die reg tot sy mening, maar dié optrede is heeltemal onverantwoordelik,” sê sy. “Ongeag die redes vir die staking, moet die veiligheid van ons kinders as die belangrikste gesien word.” Volgens Hammond het die departementshoof, Brian­ Schreuder, die redes vir die korttermynkontrakte in ’n brief aan Sansboc se lawyers verduidelik.