DIE woord “paniekbevange” kan vir eers iewers in ’n kluis weggepak word deur die All Blacks. Nieu-Seeland het Saterdag gewys hy bly steeds rugby se beste span deur Australië met 36-0 op Eden Park in Auckland te looi. Die All Blacks het tesame daarmee vir die 15de jaar agtereenvolgens die Bledisloe Cup in die land van die silwervaring gehou. Steve “Shag” Hansen, afrigter van die All Blacks, het net die week tevore gesê hy en sy span weier om die panic button te druk – dit was nadat die Wallabies hulle met 47-26 in Perth bloedneus geslaan het. Hansen het wel erken sy span was voor die Perth-skandes in ’n gemaksone en het geen ander keuse gehad om Saterdag op te staan van sy bloedneus nie. “Een les wat ons almal nou al in die lewe geleer het, is dat wanneer jy dink jy is gemaklik, dan kom daai hou teen die neus. Kritiek “Ek is net regtig trots oor hoe die manne daarop gereageer het. Daar is baie goed in die media oor die span gesê en dit het tot die druk bygedra. “Kieran Read is een van die manne wat die meeste onder die kritiek deurgeloop het en hy is ons leier. “Ek is verskriklik trots op hoe hy gedurende die week gelei het en hoe hy dit op die veld gaan doen het. “Laas week is ons deur die Wallabies opgevreet, en ek kan jou nou sê, daar is nie enige All Black coach wat daarvan hou nie,” het Hansen gesê. Shag het ook te kenne gegee dat die Wallabies op die dag nie op hulle beste was nie. “Ek kon sien die manne is gereed, maar wat ons nie kon sien nie, was watter Australië sou opdaag. “Miskien was hulle nie op dieselfde plek waar hulle ’n week gelede was nie. En dit kan jy dalk sien in die uitslag. “Albei spanne spog met hope talent en albei het ’n goeie kans om die World Cup in Japan te wen.”