GEMEENSKAPSLEIERS van Lavender Hill en omgewing het ’n dringende byeenkoms ge­reël om die gebruik van “sizzurp” onder leerders van die area te bespreek. Sizzurp is ’n konkoksie van sekere hoesstroop, pynmedikasie en allergie-medisyne. Die inligtingsessie kom nadat foto’s van skoolmeisies wat ziem-zam in ’n park lê omdat hulle na bewering hierdie konkoksie afgesluk het. Die foto’s het soos ’n veldbrand op Facebook versprei. Lucinda Evans, ’n kampvegter vir vroue- en kinderregte, is een van die mense wat die foto’s met ’n waarskuwing gedeel het. Evans het die move­ment begin om ’n inligtingsessie te hou. Ashley Potts, direkteur van die Stad Kaapstad se dwelmberadingsentrum, het ook sy stem op die sosiale media dik gemaak. Hy sê die “dwelmdrankie” is nie beperk tot net Lavender Hill se leerders nie. “Dit is ’n common ding op die Kaapse Vlakte, maar selfs ook in ryk gebiede. Ons moet baie meer bewusmakingsveldtogte hou oor die gevare wat dié goed op nie net die kinders het nie, maar ook hulle families wat geraak word.” Volgens Bronagh Hammond, woordvoerder van die Wes-Kaapse onderwysdepartement, is hulle bewus van die foto’s wat die rondte doen. “Die distrikskantoor is in kennis gestel en sal die skool wat op die foto’s deur die leerders se uniform gereflekteer word, inlig.” Sy sê die WKOD reël talle projekte wat die gevare van dwelms behandel. “Behalwe dit word bewusmaking ook in die klaskamer gedoen.” Daar is ook talle ander buitemuurse aktiwiteite wat deur die WKOD se Safe Schools aangebied word.