'N TAXIBESTUURDER wat verskeie kere in die gesig geskiet en 'n ma wat deur haar eie tienerseun doodgesteek is, tel onder die 47 moorde wat die afgelope naweek in die provinsie aangemeld is. Alan Winde, premier van die Wes-Kaap, sê die metro het weer 'n skokkende naweek gehad. "Sadiqah Newman, wat ag maande swanger was, is ook in Manenberg doodgeskiet en Meghan Cremer se liggaam is Donderdag ontdek. Albei die jong vroue se lewens is deur sinnelose geweld kortgeknip. Ons moet 'n einde hieraan maak," sê Winde. "Ons gaan aan die polisiebestuur skryf om 'n verslag aan te vra oor die rol en doeltreffendheid van die weermag sedert hul ontplooiing sowel as oor die polisie se planne om misdaad vorentoe in die provinsie te bestry." Winde sê geweld soos die afgelope naweek s'n het 'n impak op die hele provinsie en alle areas van die regering. "Ons sien die druk wat geweld op ons gesondheidstelsel plaas met massiewe stygings in skietbeserings wat daartoe lei dat operasies, wat nie lewensbedreigend is, agteruitgestoot word." Winde sê die impak van geweld op kinders en onderwysers in skole beïnvloed die vermoë om beleggings na die provinsie te bring en werk te skep wat die provinsie help om die misdaadkrisis op te los. Winde het 'n beroep op almal gedoen om die provinsie veiliger te maak. "Ons moet die bestryding van misdaad 'n prioriteit vir almal maak. Waar mense getuies is van misdaad of inligting het wat tot 'n arrestasie kan lei, vra ons hulle om dringend na vore te kom. Dit kan help om 'n lewe of lewens in die toekoms te red en verdere kriminele optredes te voorkom," sê Winde.