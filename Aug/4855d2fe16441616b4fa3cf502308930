WASHINGTON, D.C. – Pres. Donald Trump van Amerika word blameer dat hy rassisme aanblaas. Dít is ná twee dodelike skietvoorvalle in Amerika. Einste Trump het vroom gesê haat “het geen plek” in sy land nie.” Die eerste skietvoorval het Saterdagoggend plaasgevind in El Paso, Texas, waar daar baie Spaans­sprekende mense woon. Minstens 20 mense is in ’n Walmart-winkel doodgeskiet en 26 beseer. Die 21 jarige skieter, Patrick Crusius, het hom later aan die polisie oorgegee. Verkiesing Vroeg Sondag in Dayton, Ohio, het nog ’n man op ’n moordtog gegaan. Connor Betts (24) het nege mense afgemaai en 27 gewond voordat cops hom doodgeskiet het. Die skietery is klaar ’n politieke speelbal voor volgende jaar se verkiesing. Demokrate vra lankal vir strenger wapenbeheer. “Trump is verantwoordelik hiervoor,” sê sen. Cory Booker. “Hy stook vrees, haat en fanatisme op.” Trump het nog nie veel gesê oor die skietery nie, behalwe op Twitter, waar hy dit “tragies” en “lafhartig” noem. – Reuters