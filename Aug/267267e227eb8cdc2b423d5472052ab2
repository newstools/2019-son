SKELMS wat op ’n juwelierswinkel in die Blue Route Mall toegeslaan het, het hulle lekker vasgeloop toe valkoë hulle doen en late dopgehou het. Skote het Donderdag omstreeks 13:30 in die winkelsentrum geklap. Shoppers het hulle asvaal geskrik. Feitlik onmiddellik nadat die storie van die mall-skelms gebreek het, het mense in die area op hulle selfone gegaan en mekaar updates gegee oor waar die skelms hulle bevind. Die eerste boodskap wat deurgekom het, was dat die verdagtes verby Retreat se taxi rank gehardloop en van die gesteelde goedere daar neergegooi het. Senuagtig Hulle is toe weer in ’n wit Toyota Corolla opgemerk. Teen dié tyd was almal se oë op die kar. Dit het moontlik die verdagtes senuagtig gemaak. Hulle het toe die kar gecrash en is uiteindelik by die Retreat-stasie gearresteer. Iemand op die toneel het gesê een van die ouens het geval, toe probeer die ander hom ophelp. Maar teen daardie tyd was dit te laat. Hulle is toe deur sekuriteitspersoneel vasgegryp. Usman Aly, ’n woordvoerder van die mall, het bevestig dat die vier diewe weg is met ’n onbekende klomp voorraad. Niemand is in die voorval beseer nie. Die skote wat afgegaan het, is in die parkeerarea gevuur.