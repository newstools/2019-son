“ONS kinders gaan nie trek nie.” Só sê ouers van leerders aan die Laerskool Diaz in Fairview, Mosselbaai. ’n Groep ouers het gisteroggend voor die perseel betoog. Son het gister berig die bou van ’n nuwe skool in dié area kan dalk die gemeenskap verdeel. Die nuwe skool word op dieselfde perseel gebou en sal binnekort gereed wees. Die ouers is egter ontevrede omdat daar vir 60 leerders en twee onnies nie in die nuwe gebou plek is nie. Die Wes-Kaapse onderwysdepartement (WKOD) maak nie voorsiening vir gr. R-klasse nie. Maar die ouers het gister gedreig daar sal nie verder aan die nuwe skoolgebou gewerk word nie tensy die WKOD vorendag kan kom met ’n oplossing vir dié kwessie. ’n Gemeenskapsleier, Dawid­ Kamfer, het aan Son gesê die ouers het die WKOD ’n spertyd gegee om met hierdie kwessie te deal. Volgens Kamfer het ’n amptenaar van die WKOD belowe om ’n verteen­woor­diger uit Kaapstad te kry wat die ouers beter en persoonlik oor hulle demands kan toespreek. “Ons het dit duidelik gemaak daar sal nie na die nuwe gebou getrek word nie. “Ons soek ’n oplossing. Ons het hulle 24 uur gegee om met ’n antwoord na ons terug te kom. “Wat anders kan ons doen behalwe om te wag?” Die Wes-Kaapse onderwysminister, Debbie Schäfer­­, se woordvoerder, Bronagh­ Hammond, het gesê geen klasse is gister ontwrig nie. “Dis ten spyte van die feit dat sommige van die ouers betoog het.” Volgens haar sou verteenwoordigers van die WKOD gistermiddag met die skool se bestuur vergader het.