DIE top-200 slimmes van die Wes-Kaap het Dinsdag deelgeneem aan die jaarlikse Development Camp Run. Dié program word aangebied deur die Suid-Afrikaanse Instituut vir Geoktrooieerde Rekenmeesters (SAIGR) in samewerking met die Wes-Kaapse onderwysdepartement (WKOD). Die slimste leerders in wiskunde en rekeningkunde het aan die einde van die kamp toekennings ontvang. Hoërskole wat deelgeneem het, is Sophumela en Spine Road in Mitchells Plain, Isimilela in Langa, Bernadino Heights in Kraaifontein en die Hoërskool Clanwilliam. Dié jaar se voorbereidende eksamens lê voor. Met dié program het die Wes-Kaap se belowendste matriekleerders uit voorheen benadeelde gemeenskappe bykomende ondersteuning in wiskunde en rekeningkunde gebied. Hulle het ook loopbaanvoorligting en lewensvaardigheidsopleiding gekry. Die SAIGR se senior bestuurder vir transformasie en groei, Robert Zwane, het die belangrikheid van sulke kampe verduidelik. Hy sê die SAIGR bied jaarliks die provinsiale ontwikkelingskampe aan om die sosiale en loopbaanontwikkeling van leerders te bevorder. Dit help hulle ook om in matriek tot hulle potensiaal te presteer. Die kampe is deel van die SAIGR se strategie om wêreldwye pogings tot transformasie, indiensneming en groei te bevorder. Hy doen dit deur maatskaplike en ekonomiese ontwikkeling te ondersteun. Zwane sê voordele van die kampe strek dus veel verder as die onmiddellike doel om akademiese prestasie te verbeter. “Die kamp-opvoeders, ’n wye verskeidenheid sprekers en die SAIGR-kamp-leiers, kry leerders uit hulle gemaksone uit. “Hulle word geïnspireer en bemagtig om positiewe besluite oor hulle lewe en loopbaan te neem.” Trots Zwane het ook alle vennote bedank wat tyd en geld bestee het om die matrieks te ondersteun wat die kamp bygewoon het. Betty Abrahams, SAIGR se projekbestuurder, sê op haar beurt: “Ons is trots op al die leerders wat die kamp bygewoon het en is opgewonde om te sien hoe die leerders se punte verbeter.” Sy voeg by dat baie van die kampgangers aan die einde van die matriekjaar onder die land se top­matrieks is.