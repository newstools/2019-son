DIE Hoërskool Maria Louw in Queenstown mik vir ’n miljoen. Dit nadat sy sokkerspan as die Oos-Kaapse Kay Motsepe Schools Cup-kampioen gekroon is en R100 000 daarvoor gewen het. Maria Louw het die Senior Sekondêre Skool Jojo verlede naweek op die militêre sportterrein in Queenstown met 1-0 geklop. Maria Louw en Jojo het ses ander spanne uitgestof om in die eindstryd te speel. Die ander hoërskole was Executive Academy (Amathole), Charles Morgan (Buffalo City), Tlokweng (Joe Gqabi), Solomon Mahlangu (Nelson Mandelabaai), St. John’s Col­lege (OR Tambo) en Samnkelwe (Sarah Baartman). Maria Louw se breier, Sandile Eric Mata, sê sy span het verlede jaar al beplan vir dié toernooi. Mata sê: “Dís hoekom ons gereed was vir al die ander spanne.” Hy sê hoewel dit ’n moeilike toernooi was, het sy span geseëvier omdat hulle so goed as ’n eenheid saamspeel. “Baie van die spelers speel vir Seven Stars,” verduidelik Mata. “So, ek moes net finish­ing touches kom bysit. Ek bedank my spelers vir hulle hard werk. Hulle verdien die trofee.” Maria Louw en Jojo sal die Oos-Kaap volgende maand in die nasionale toernooi in Bloemfontein verteenwoordig. Daaroor sê Mata: “My spelers is reg. “Ons het reeds hard begin werk. Ons mikpunt is om dié keer die prysgeld van R1 miljoen in ons sak te druk.”