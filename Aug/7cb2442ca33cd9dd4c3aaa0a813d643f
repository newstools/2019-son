DIE orkaan Dorian het noordweswaarts oor die Atlantiese Oseaan beweeg nadat hy onder meer Puerto Rico en die Maagde-eilande as ’n kategorie 2-storm deurdrenk het, berig CNN. Dié storm gaan Florida na verwagting môre as ’n kategorie 4-orkaan met volgehoue winde van 210 km/h tref. Brandon Miller, ’n CNN-weerkundige, sê dit sal die sterkste orkaan wees wat Florida se ooskus tref sedert Andrew in 1992. Amerika se Nasionale Orkaansentrum het ’n waarskuwing uitgereik dat inwoners van Florida lewensgevaarlike kitsvloede, deinings en sleurstrome te wagte kan wees.