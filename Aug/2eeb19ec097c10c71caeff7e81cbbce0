DIE Wallabies het Saterdag vir ’n groot opskudding gesorg. Australië het Nieu-Seeland met 47-26 in ’n Bledisloebeker-toets in Perth kafgedraf. Die rustydtelling was 16-12 in die tuisspan se guns. Michael Cheika (afrigter) se span het ses drieë teenoor die vier van die All Blacks gedruk. Dit was die meeste punte wat die Aussies tot nog toe teen die Kiwi’s in ’n toets aangeteken het. Die groot keerpunt in die game het gekom toe Scott Barrett op sensasionele wyse met ’n rooi kaart net voor rustyd van die veld gejaag is. Die skeidsregter Jérôme Garcès van Frankryk het beslis die All Black-slot het Michael Hooper, kaptein van die Wallabies, op ’n gevaarlike wyse met die skouer by ’n losgemaal geloop. Dié beslissing het ’n groot impak op die game gehad en dit effektief as ’n contest beëindig. Dit was egter een van die beste vertonings van die Wallabies in ’n baie lang tyd. Hooper en sy manne het takties slim gespeel. Hulle het besluit om die bal in hand te hou en het dit nie na die All Blacks se gevaarlike agterste driehoek van Rieko Ioane, Beauden Barrett en Ben Smith geskop nie. Hooper was agterna uiteraard baie trots op my manne. Hy’t gesê: “Dit is ’n goeie uitslag wat veral ons confidence ’n groot hupstoot sal gee. Ons was gedissi­plineerd en het die spel goed in die eerste helfte beheer toe hulle 15 man op die veld gehad het. “Die job is egter nog nie gedoen nie. Ons sal dit volgende week in Auckland wéér moet doen.” Hooper se eweknie van die All Blacks, Kieran Read, het agterna gesê: “Die Wallabies was vanaand baie goed. Ons dissipline het ons in die steek gelaat. Ons het egter nóg ’n kans volgende week. Dit gaan ’n reg-of-weg game wees.” AUSTRALIË – drieë: Reece Hodge (2), Lukhan Salakaia-Loto, Nic White, Samu Kerevi, Kurtley Beale; doelskoppe: Christian Lealiifano (2), Matt Toomua (2); strafdoele: Lealiifano (3). NIEU-SEELAND – drieë: Anton Lienert-Brown, Rieko Ioane, Beauden Barrett, Ngani Laumape; doelskoppe: Richie Mo’unga (3). 