CHAD Solomon gaan Saterdag in sy 50ste game vir die Westelike Provinsie uitdraf. Dít is wanneer die 25-jarige van die bank in die Currie Cup game teen die Cheetahs in Bloemfontein aangewend gaan word. Die Kapenaars móét die game wen as hulle hoop om verder in die kompetisie te gaan. Die voormalige SA Skole-speler het as ’n junior in 2007 die Streeptrui die eerste keer oor sy kop getrek. Nadat hy vir die Ikey Tigers op Universiteit uitgeblink het, het hy sy senior-debuut vir die WP in 2014 gemaak. Solomon se pa, Chippie, is al jare lank die WP en die Stormers se spanbestuurder. ’n Trotse Solomon sr. het gister aan Son gesê: “Ja, as ouers is ons uiteraard ongelooflik trots op Chad se prestasie. Dit is nie maklik vir hom om agter twee Bok-hakers soos Bongi Mbonambi en Scarra Ntubeni te speel nie. Hy is boonop elke keer onder druk wanneer hy veld vat, omdat sy pa die manager is. Ek het niks te doen met spankeuses nie. Chad moes kliphard werk om te kom tot waar hy nou is.” Scarra Ntubeni, wat Saterdag sy Bok-buiging teen Argentinië op Loftus Versfeld in Pretoria gemaak het, gaan dié naweek die nr. 2-trui dra. John Dobson, coach van die WP, het besluit om die opwindende Junior Springbok Rikus Pretorius by die beginspan – in die plek van Dan Kriel – in te sluit. Die 20-jarige Pretorius gaan sy debuut op binnesenter langs die 21-jarige losskakel Damian Willemse maak. Dillyn Leyds (heelagter) en Wilco Louw (vaskopstut) is ook terug in die span. Die WP-span is: Dillyn Leyds, Sergeal Petersen, Ruhan Nel, Rikus Pretorius, SP Marais, Damian Willemse, Justin Phillips, Sikhu­mbuzo Notshe, JD Schickerling, Ernst van Rhyn, Chris van Zyl, Salmaan Moerat, Wilco Louw, Scarra Ntubeni, Corne Fourie. BANK: Chad Solomon, Kwenzo Blose, Neethling Fouche, Nama Xaba, Juarno Augustus, Paul de Wet, Jean-Luc du Plessis, Seabelo Senatla.