DIE Tygerberg Hospitaal het gister byna twee uur sonder krag gesit toe Eskom ’n kragonderbreking ondervind het. ’n Betroubare informant het gister aan Son vertel dat chaos­ by die hospitaal uitgebreek het. Daar het kommer geheers oor veral die pasiënte wat op life support was. Die persoon vertel aan Son dat die pasiënte ’n uur en ’n half van nood-battery-krag afhanklik was. Die krag het omstreeks 13:30 afgegaan en is 30 minute voordat die noodbattery uitgeloop het, herstel. Toe Son die hospitaal 15:00 uur bel, is daar bevestig dat die krag wel af was, maar weer aan is. Daar is ook bevestig dat daar geen ernstige gevalle deur die kragonderbreking veroorsaak is nie. Laticia Pienaar, die hospitaal se woordvoerder, het bevestig dat alle nooddienssorg tydens die kragonderbreking voortgesit is onder noodkragvoorsiening. “Die generators het onmiddellik ingeskop.”