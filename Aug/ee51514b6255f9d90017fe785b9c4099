TWEE mans is vas vir die moord op ’n man wat Sondag in die boot van ’n brandende kar gevind is. Volgens sers. Noloyiso Rwexana, ’n polisiewoordvoerder, is die mans onderskeidelik Maandag en Dinsdag gearresteer. “’n Ondersoekspan onder leiding van lt.kol Michael Thebus het Maandag ’n 43-jarige man in Dennemere in Blackheath aangekeer. Die volgende dag is nog ’n man (24) aangekeer.” ’n Verbyganger het Sondag die brandende kar agter die Blue Downs Landdroshof gewaar en die polisie, wat langs die hof is, ingelig. Die brandweerdiens is toe gebel. Nadat die brand geblus is, het hulle die kar deursoek en op ’n liggaam in die boot van die kar afgekom. Die lyk is onherkenbaar verbrand. Die verdagtes verskyn Donderdag in die Blue Downs Landdroshof op klagte van kaping, ontvoering en moord. Vroeër is berig dat ingeligtes sê die man was 'n Uber driver. Uber het intussen aan Son bevestig: "Die bestuurder is nie geregistreer op die Uber-app nie. Hierdie voorval is dus op geen wyse verbind met Uber nie."