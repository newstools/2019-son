’N NUWE era van die Nasionale Eerste Liga (NFD) het die naweek begin. Dis nou die GladAfrica Championship, en vanuit ’n Kaapse oogpunt lyk sake nie goed nie. Van die drie Kaapse spanne, Ajax Cape Town, Cape Umoya en Steenberg United, was net eersgenoemde aan die wenkant. Waargeneem Die Urban Warriors het die vlag vir die Kaap laat wapper deur Free State Stars Saterdag met 3-2 in die Athlone Stadion te klop. En dít sonder sy hoofafrigter, Andries Ulderink. Die Nederlander kon die wedstryd nie bywoon nie. Calvin Marlin het waargeneem. Ajax was teen rustyd gerieflik voor met 3-1. Eleazar Rodgers en Grant Magerman (2) het sukses behaal vir Ajax. Steenberg United het teen Tshakhuma Tsha Madzi­vhandila in Thohoyandou gespeel en Cape Umoya teen AmaTuks in Pretoria, en albei het kleigetrap daar. Die span van Dominic Isaacs (afrigter) is met 1-2 getroef, terwyl die studente Steenberg met 0-1 geklop het. Isaacs het ook met vier skorsings gesit. Onder die geskorstes was ervare sleutelspelers soos Bradley Theron en Nathan Gertse ingesluit. Isaacs sê hy is optimisties oor sy span se spel ná dié eerste wedstryd. Hy sê: “Noudat die vier terugkeer, gee hulle my weer ’n kopseer, maar ’n goeie een. “Ons het goed gespeel. Dis net, die result wys dit nie. Ons het hulle nie ’n sniff gegee nie. “Hulle geleenthede was weens ons foute. “Ons fiksheid vir die hoogte bo seespieël was uitstekend – geen speler het krampe gekry nie. “Ons het bors teen bors teen hulle gestaan, en dis verblydend.”