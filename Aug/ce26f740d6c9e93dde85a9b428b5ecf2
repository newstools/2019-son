DIE gelukkige persoon wat laas jaar R23,7 miljoen in die Lotto gewen het, het klein bietjie meer as 'n maand oor om sy winnings op te eis. Ithuba, die lotery-operateur, sê as die persoon dit nie teen 19 September, 'n hele jaar na die kaartjie gekoop is, opeis nie, gaan die geld aan liefdadigheid geskenk word. Volgens Ithuba het die wenner net R30 spandeer op die gelukkig Quick Pick-kaartjie. Denise Weweje, bestuurder van die Shell Amberfield-petrolstasie in Rooihuiskraal, Centurion, waar die kaartjie gekoop is, help nou om die wenner op te spoor. Hy sê toe die wenkaartjie laas jaar aangekondig is, het hy aangeneem die die wenner het die geld op 'n ander plek opgeëis. "Dis eers toe ons die kennisgewing op die nasionale lottery se webwerf gesien het dat ons gedink het om betrokke te raak," sê Weweje. Petrojoggies is gesê om motoriste te vra om hul karre en huise te check vir die kaartjie. Die petrolstasie het ook 'n kennisgewing op hul Facebookblad geplaas. Weweje sê daar is nie video footage wat kan help om die wenner te vind nie. "Ons weet nie wat anders om te doen om die persoon op te spoor nie," sê hy. Ithuba sê dis die grootste bedrag nog wat nie opgeëis is nie. Die operateur sê daar is 'n gesamentlike bedrag van R250 miljoen wat steeds ge-claim moet word.- Business Insider South Africa 