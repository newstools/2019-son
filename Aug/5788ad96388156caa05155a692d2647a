STELLENBOSCH se visie­ en ambisie is van die aspekte wat Ryan Moon na dié Premierliga-nuweling gelok het. Moon is een van talle namelekkers nadat Stellenbosch reeds ervare spelers soos Morgan Gould, Marc van Heerden, Boy de Jong en Diego Franco se dienste bekom het. Die 22-jarige Moon, wat in Pietermaritzburg gebore is, is ook summier ingespan – ’n debuut teen sy voormalige Maritzburg-span – al was hy en sy span onsuksesvol. Hulle het Sondag in die Ath­lone Stadion ’n gelykop uitslag (0-0) teen die KwaZulu-Natallers behaal. Moon, wat drie seisoene met Kaizer Chiefs by Naturena deurgebring het, reken hy’s gefokus op Stellies en wil saam met Steve Barker (afrigter) se nuwe span groei. “Die coach se visie vir die klub het gehelp om my te oorreed,” het Moon gesê. “Dis ’n jong klub wat honger is vir sukses. Dit sluit aan by my uitkyk ook. “Boonop het die coach groot planne en ek wil deel wees daarvan. Ons het ’n goeie, gebalanseerde groep van jong talent en ervare spelers,” het hy bygevoeg. Stellies pak Gavin Hunt se sterbelaaide Wits vandag in Braamfontein. Barker-hulle sal hulle nogtans uit hulle velle moet speel om die Clever Boys te fnuik. Die feit dat Stellies segeloos en doelloos in sy vorige drie ligawedstryde was, is ook nie goed vir die Kapenaars nie. Volgens Moon is daar geen druk op hulle nie. “Ek’s hier om die span te help om sy doelwitte te bereik. Ek wil ook weer my sokker geniet en die span help,” het Moon afgesluit.