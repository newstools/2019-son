’N SELDSAME sakemoord het ’n klein landelike gemeenskappie aan die raai en praat. Aan die een kant wil dit voorkom asof ’n spesifieke persoon by sy partner se moord betrokke kan wees. Aan die ander kant wil die polisie nie aandui wat aan die gang is met hulle ondersoek nie. Die laaste weke gons dit behoorlik in Loeriesfontein, want hier is sulke moorde so skaars soos vis en tjips in ’n hondehok. Die opspraakwekkende moord op Mahabub “Joy” Rahman (24), ’n Bangladesji, is in sy viswinkel gepleeg. Onbekende aanvallers het Rahman en ’n vriend, ook van Bangladesj, na bewering een aand oorrompel. Rahman is versmoor, maar sy vriend het basies niks oorgekom nie. Die volgende oggend het die vroue-werkers op Rahman se lyk afgekom. Hy is vermoedelik versmoor, want ’n sak is om sy kop vasgebind gevind. Die werkers het Boetie Loubser, eienaar van die gebou wat Rahman gehuur het, onmiddellik gaan inlig. Volgens Loubser spin die “vriend” sy storie en is hy vermoedelik twee weke gelede hier “geplant” sodat Rahman uitgehaal kan word. Hy vertel die drade van die kameras (en versteekte kameras) in die viswinkel is netjies en tydsaam ontkoppel – deur iemand wat die setup ken. Verder is dit vir Loubser vreemd dat die “vriend” nooit self die cops gebel het nie. “Dit was ’n goed beplande moord, maar nie goed deurdink nie,” reken Loubser. “Hulle het geen voorraad gevat nie, net die geld. En Rahman se paspoort en permit. “Die lewe van ’n jong, dinamiese man, nog in die fleur van sy lewe, is weggeneem.” Dit het intussen ook aan die lig gekom dat die kameras van ’n aangrensende slaghuis en garage alles op videoband vasgelê het. Selfs die nommerplate van ’n bakkie wat in die misdaad gebruik is, is deur die cops bekom. Tans lyk dit asof die moordenaar(s) nie “vreemdelinge” is nie en nie van Loeriesfontein afkomstig is nie. Volgens Gizella Opperman, LP van die Hantam-streek, was Joy ’n beminde en vriendelike persoon wat baie mooi Afrikaans kon praat. Die “vriend” is intussen deur die polisie as ’n verdagte en/of medepligtige ondervra en opgesluit.