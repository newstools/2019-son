LADISMITH. – Hy is ’n man met sy pen in sy hart en sy voete plat op die grond. Oscar Stoffels (58) is dié dorp se bekende digter. Hy verwys na homself as die psalmdigter. “As gelowige het ek geleer by koning Dawid, die grootste psalmdigter van alle tye. Ek dig graag oor die natuur en my geloof in my Skepper. “Tog wil ek my digkuns na ’n volgende vlak neem deur ’n digbundel van die moderne psalmdigter die lig te laat sien,” vertel Stoffels, ’n toegewyde en gerespekteerde gemeenskapsleier. En met die winter in volle koue toegedraai, dig hy: “Hierdie seisoen is op wanhoop bepaal. / Glo my Meester sal ons nooit faal.” Stoffels word gereeld op begrafnisse gehoor waar hy bedroefde families opbeur met gedigte oor die ontslapene. Hy verwys gewoonlik na die persoon se geestelike sy en beeld die persoon se lewe met digkuns uit. Met Stoffels se pen in die natuur gedoop, dig hy oor die natuur in gees en geloof. “Towerkop, jy kan ons betower, / met al God se wonders. / Hier sal ons vrede verower. / Towerkop, jy is so besonders.” Stoffels, wat ook ’n lid is van die SAKK Militêre Veterane, het groot drome. “Ons bring binnekort ’n akademie vir sekuriteitsbeamptes op die been. Dit gaan die jeug se drome vir permanente werk laat verwesenlik.” Stoffels werk tans aan nog gedigte om sy bundel mee af te rond.