AL DRIE beskuldigdes wat aangekla word van Meghan Cremer se moord het vorige veroordelings en hangende sake teen hulle. Jeremy Sias (27), Charles Daniels (39), en Shiraaz Jaftha (34) het Donderdag in die Athlone-landdroshof verskyn. Envar Hartnick, staatsaanklaer, het aan die hof gesê rekords wys dat Sias 'n hangende saak van kardiefstal het en voorheen skuldig bevind is aan aanranding. Daniels het 'n hangendse saak van diefstal teen hom en is voorheen aan 'n dwelmverwante klag skuldig bevind. Jaftha het nog 'n hangende moordsaak teen hom en is ook voorheen skuldig bevind op 'n dwelmverwante klag. Cremer se liggaam is verlede Donderdag in die vroeë oggendure in 'n sandmyn op 'n plaas in Philippi gevind. Haar hande was vasgebind. Sy was voor haar verdwyning op 3 Augustus laas lewend gesien. Jaftha het aangedui hy gaan op 11 September aansoek doen vir borgtog. - News24