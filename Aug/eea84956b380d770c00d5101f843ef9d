WAHIDA Parker is ’n vrou wat ken van. Hierdie dinamiese lawyer is die afgelope drie jaar die besturende direkteur van die Table Mountain Aerial Cableway Company (TMACC). Sy het onlangs ’n gesogte Women in Law Award (Woza) in Sandton, Johannesburg, gewen. Sy is aangewys as die beste korporatiewe nie-praktiserende prokureur. Son op Sondag se Eldridge Jason het hierdie onderhoud met haar gevoer: Eldridge Jason: Vertel ons ’n bietjie meer van Wahida, die mens. Waar het jy grootgeword en hoe was jou kinderdae? Wahida Park­er: Ek is die last-born van immigrant-ouers, het grootgeword in Cravenby Estate en skoolgegaan by die Laerskool St. Augustine. Ek was ’n stil kind en het nie veel belangstellings gehad nie, behalwe om met my fiets rond te ry, met my cousins te speel en boeke te lees. Dit was vir my moeilik om in social settings aan te pas en ek het dit gehaat om op te dress. ’n Mens kan seker maar sê ek was ’n ware tomboy. EJ: Ná matriek het jy in die regte gaan swot. Wat was die motivering agter jou loopbaankeuse? WP: My motivering was ’n reeks Engels-onderwysers wat my liefde vir lees gevoed het en my aangemoedig het om Shakespeare se Merchant of Venice te lees. Dit het ’n note by my gestrike. Ek het ook ’n weersin in ongeregtigheid. Nadat ek betrokke was by die 1976 riots, het ek gevoel dit (die regte) is die regte ding. Om eerlik te wees, ek wou eintlik medies swot, maar met my vrot wiskunde-punte het ek gevoel ek moet liewer ver wegbly van die mediese skool af. EJ: Jy was voor jou tyd by die TMACC die hoofbestuurder van Sun International Hotel and Casino in Worcester? WP: Ek het destyds die ontslape werwingsagent Dirk Joubert ontmoet wat my aangemoedig het om vir die Cable Way-pos aansoek te doen. Ek het uit my pos by die casino bedank, op soek na nuwe uitdagings en, belangriker, ek wou naby my familie wees. EJ: So, hoe gel die regte en die gasvryheidsbedryf? WP: Law is ’n amazing platform. Dit laat jou toe om te diversifiseer. Reeds op universiteit het kommersiële vakke my geïnteresseer. EJ: En die Woza-toekenning? Jy was seker in die wolke hieroor? WP: Ek was baie verheug. Omgeboul, om presies te wees. Dit het gevoel ek staan in ’n crowded room en niemand vat notisie van my nie en ewe skielik word ek genomineer. Dit laat ’n mens voel of dit wat jy doen gewaardeer en raakgesien word. Dit was ’n wonderlike boost vir my selfvertroue. EJ: Watter rol wil jy in jou huidige pos speel om ’n brug tussen die TMACC en plaaslike gemeenskappe te bou? WP: Ek wil ’n gees vir avontuur by ons gemeenskappe inboesem. En ons gemeenskappe aanmoedig om toeriste in hulle eie stad te word, om die buitelewe te geniet en trots te wees op ons Tafelberg, wat een van die nuwe wonders van die wêreld is.