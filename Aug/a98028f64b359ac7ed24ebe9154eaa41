MET ’n rooi laphoed, haar tradisionele Nama-Khoi-rok en ’n paar velskoene aan. Só wil antie Poppie van As (63), die roosterbrood queen, van Laingsburg in Italië opdaag. Die ma van sewe kinders en ouma van 14 kleinkinders kan nog nie glo dat haar wildste droom bewaarheid word nie. “Ek het op 13 besluit ek is klaar met skoolgaan. Toe my ma dit uitvind het sy my gestuur om op die plaas te gaan werk. Ek was nog ’n blote kind toe ek swanger word en moes noodgedwonge trou.” Antie Poppie lag as sy vertel: “Ek was ’n lui huisvrou omdat ek maar eintlik nog jonk was. My man se mense het my geleer om te knie maar van roosterbrood wou ek niks weet nie.” Vandag is dit juis haar roosterbrood wat vir haar en haar familie brood op die tafel bring. “Ek is ’n ystervrou wat deur reën, son en wind langs die N1 staan en brood verkoop. Ek glo die Here het vir my die deur oopgemaak en Hy gee my elke dag om die beste daarvan te maak.” Antie Poppie vertrek op 25 September na Italië en sal daar by die Eroica-fietstoer haar famous gebak ook verkoop. Stan Engelbrecht, organiseerder van die fietstoere, het juis op so ’n toer vir Antie Poppie en haar roosterkoeke ontdek. Vir die afgelope jare, maak hy haar deel van sy fietstoere. Antie Poppie sê sy het dit so by the way vir Engelbrecht genoem dat sy baie graag een dag oorsee wil gaan. “Toe hy my bel en sê ek moet my paspoort regkry, het ek so gehuil van blydskap. Ek het sommer die volgende dag Beaufort-Wes toe gehike en my papiere gaan regmaak.” Engelbrecht het ’n fondsinsameling vir Antie Poppie op Backabuddy begin. Die fondsinsameling se teiken is R100 000 en het gister op R46 000 gestaan. “Wanneer ek nie besig is met roosterbrood bak nie, gaan ek vir die mense riel.” 