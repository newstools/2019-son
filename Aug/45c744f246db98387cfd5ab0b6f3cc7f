STELLENBOSCH FC is steeds op soek na sy eerste oorwinning en doel in die Premier-sokkerliga (PSL). Dis nadat Stellies gister sy tuis-debuut in die Athlone-stadion gemaak en gelykop (0-0) gespeel het met Maritzburg United. Met nat weer wat dinge bemoeilik het, het albei spanne kanse verbrou. Stellies het die voormalige Kaizer Chiefs-gevaarman Ryan Moon sy eerste kans gegee, maar ondanks al sy talent kon hy die doelhok nie vind nie. Maritzburg United het selfs gesoute spelers soos Daylon Claasen en Keagan Buchanan gehad, maar hulle kon ook niks uitrig nie. Die Stellies-breier, Steve Barker, sê ná dié vertoning kan sy span net verbeter. Barker sê: “Ons het ’n paar kanse geskep, maar dit nie benut nie. “Ons sal moet begin fokus en ritme vind as ons wil vorder.” Dié uitslag beteken Stellies verdien sy tweede punt van die seisoen. Ná drie wedstryde sit hy nou in die 14de plek. Barker sê: “Die span moet net leer uit al die wedstryde wat ons teen meer gesoute spanne speel. “Ek voel wel die spelers het weer goed geveg om te verseker dat ons nie verloor nie.” Stellies sal gou moet leer, want hulle volgende wedstryd is Woensdag teen een van die PSL se voormalige kampioene, Wits. Die Team of Choice sukkel net so en het dieselfde getal punte, maar sit in die 13de plek, net bo Stellies. Die Maritzburg United-breier, Eric Tinker, sê hy is gefrustreerd, want hy voel sy span moes die wedstryd gewen het. Tinkler sê: “Dis nie maklik as jy duidelik die wedstryd oorheers het en steeds nie ’n doel kon aanteken nie. “Ja, die weer het dinge bemoeilik, maar dis nie regtig ’n ver­skoning nie.”