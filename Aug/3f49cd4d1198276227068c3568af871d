DIE Baaise hooggeregshof het gister ’n aansoek deur die verdediging toegestaan dat ’n art. 204-getuie in ’n driedubbele moordsaak teruggeroep word vir verdere kruisondervraging. Jermaine Mitchell (30), Glynn Carelson (30), Wendell Peterson (30) en Robin Taylor staan tereg op onder meer drie moordklagte. Hulle word daarvan aangekla dat hulle betrokke was by die moord op Theo­dore Matthews, Rajen Naidoo en Jermaine Esau. Die voorvalle het in September 2015 gebeur. Matthews is op die hoek van Durbanweg en Cottrellstraat in Korsten vermoor, terwyl Naidoo in Burt-rylaan, Newton Park, doodgeskiet is. Esau is in Springbokstraat in Gelvandale vermoor. Adv. Terry Price, wat die vier beskuldigdes verteenwoordig, het gister aan regter Mandela Makaula gesê hy het Dinsdag en Woensdag breedvoerig met die beskuldigdes gekonsulteer. Hy het bygevoeg hy het ook die geleentheid gehad om met baie ander mense te konsulteer. Price het verduidelik ná gelang van al die konsultasies is dit noodsaaklik om die art. 204-getuie terug te roep vir verdere kruisondervraging. Die getuie het vroeër getuig. Hy het gesê adv. Mujaahid Sanden, die staatsaanklaer in die saak, het aangedui hy sal alles in sy vermoë doen om die art. 204-getuie Maandag by die hof te hê. Sanden het aan die hof gesê in die belang van geregtigheid staan hy nie die verdediging se aansoek teen nie. Die hofverrigtinge sal Maandag hervat word. Die beskuldigdes bly intussen in aanhouding. Dié aansoek is van die hand gewys. Makaula sal na verwagting aanstaande week sy redes daarvoor gee. Die hof het die aansoek om ontslag van Graham Kammies toegestaan wat vroeër ’n medebeskuldigde was.