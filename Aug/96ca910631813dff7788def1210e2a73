DIE gemeenskap van die Strand sit op ’n tydbom van volskaalse bendegeweld. Dít is die vrees nadat twee laities van 13 en 17 jaar Dinsdag gearresteer is vir die besit van ’n ongelisensieerde vuurwapen. Die twee het einde verlede week in die landdroshof verskyn. Die saak is tot 11 September uitgestel en hulle is in die sorg van hulle ouers vrygelaat. Die 13-jarige klong is naby die Senior Sekondêre Skool Strand gearresteer in besit van die vuurwapen. Die 17-jarige was by hom. Woensdag het geweld by dieselfde skool uitgebreek toe ’n leerder met ’n mes gesteek en ’n onderwyseres se motorruit uitgegooi is. Skoolhoofde wat met Son gepraat het, sê hulle vrees die ergste omdat jong seuns as gangsters gewerf word. Jan Frieslaar, voorsitter van die Strand-gemeenskapspolisiëringsforum, sê dit is nie net die polisie se plig om bende­geweld stop te sit nie. Hy meen die ouers móét inspring en hulle kinders vasvat. Volgens hom moet ouers oplet wie hulle kinders se vriende is. Frieslaar beplan ook vir dié week ’n veldtog teen bende­geweld.