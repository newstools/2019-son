SONNY Bill Williams sê hy is geestelik en fisiek weer reg ingestel nadat hy dié naweek vir Counties Manukau uitgedraf het. Die ster-senter gaan na verwagting sy terugkeer maak wanneer die All Blacks Saterdag in Auckland in die tweede Bledisloebeker-toets teen Australië te staan kom. Dit word as die grootste game in Nieu-Seeland beskou sedert die kragmeting met die Britse en Ierse Leeus in 2017. Williams het die grootste gedeelte van die laaste Superrugby-seisoen saam met die Blues misgeloop. Hy meen die provinsiale rugby wat hy die laaste twee naweke vir die Steelers gespeel het, sal hom help om Saterdag met ’n vars benadering op Eden Park vorendag te kom. Druk Die 34-jarige het gister aan stuff.co.nz gesê: “Ek het dit baie geniet. “Wanneer jy by die All Blacks is, is daar baie druk. “Maar om terug te gaan en dit net te geniet om met die boys en jou vriende uit te draf, is een van beste dinge van my tyd by Counties.” Williams hoop nie dat die druk sy All Black-spanmaats onderkry nie. “Obviously voel die boys nog seergemaak ná die naweek se nederlaag met 26-47 in Perth. “Maar ons kan nie nou koponderstebo rondloop nie. Ons sal onsself net moet regruk en smile. “Vir my is dít natuurlik waaroor dit gaan. Wanneer jy alles te ernstig opneem, geniet jy nie meer die spel nie. “Dit is hoe ons die naweek se game gaan benader. “Ons wil net uitgaan en goeie rugby speel,” het Wil­liams bygevoeg.