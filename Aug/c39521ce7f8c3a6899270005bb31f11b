DIE langverwagte herontmoeting tussen die wêreld-swaargewigbokskampioen Andy Ruiz jr. en Anthony Joshua gaan op 7 Desember in Saoedi-Arabië plaasvind. Daar was onsekerheid die afgelope ruk oor waar die geveg sou plaasvind nadat Ruiz volstrek geweier het om in Brittanje te gaan boks. Luidens The Telegraph het die sportowerhede van Saoedi-Arabië $100 miljoen aangebied vir die geveg om daar gehou te word. Ruiz jr. het op 1 Junie die bokswêreld geskok toe hy in Madison Square Garden in New York die eerste Mexikaanse swaargewigkampioen geword het toe hy die onoorwonne Joshua in die sewende ronde planke toe gestuur het. Dit was die Brit Joshua se eerste geveg buite sy tuisland. Hy het die afgelope ruk taamlik gewig afgeskud ter voorbereiding vir die rematch. Saoedi-Arabië was onlangs gasheer vir die geveg tussen Amir Khan en die Australiër Billy Dib in Julie.