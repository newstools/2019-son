DIE polisie in die Oos-Kaap het ’n 33-jarige man gearresteer vir die moord op ’n tiener. Kapt. Jackson Manatha (foto), ’n polisiewoordvoerder, sê die verdagte is Saterdag gesien toe hy by die venster van ’n winkel in Willowvale uitgeklim het. Inwoners het die man toe agternagesit. “Terwyl hy weggehardloop het, het die verdagte ’n vuurwapen uitgehaal en ’n skoot afgevuur op die groep gemeenskapslede wat hom gejaag het,” verduidelik Manatha. ’n Inwoner (19) is doodgeskiet. Manatha sê die polisie is kort daarna na die toneel uitgeroep. Die verdagte is opgespoor en gearresteer. ’n Gelisensieerde vuurwapen met 11 koeëls is in sy besit gevat. Die verdagte verskyn vandag in die plaaslike landdroshof.