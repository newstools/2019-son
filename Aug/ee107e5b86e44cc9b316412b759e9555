’N EGPAAR braak gal nadat cops na bewering by hulle huis ingebreek het. Reginald en Veronica Reed van Belmont Park in Kraaifontein sê hulle sukkel om uit te maak hoekom die cops op hulle huis toegeslaan het. Volgens Veronica was sy en haar man nie tuis nie toe twee polisievêns Woensdag voor hulle huis in Pleinstraat opgetrek het. Sleutel Sy sê haar susterskind het in die huis geslaap toe die polisie hom wakker klop. Sy vertel: “Hulle wou hê hy moes die deur vir hulle oopsluit, maar hy het nie die sleutel by hom gehad nie. “Ons het die sleutel saam met ons gevat, want ons het net vinnig die kinders by die skool gaan optel. “Hy’t vertel toe hy weer sien, toe staan die polisie agter hom binne in die huis. “Hulle het al die kamers begin deursoek.” Volgens Veronica het die seun gesê die polisie het hulle diefwering afgebreek om toegang tot die huis te kry. Hieroor is Reginald erg die moer in. Hy skel: “Wat de hel het hulle in my huis kom soek? Tot vandag toe weet ek nie wat hulle kom soek het nie.” Reginald sê toe hulle by die huis optrek, het die polisie net weggetrek. Hy voeg by hulle het nog agter die twee polisie-vêns aan geskreeu, maar hulle het net bly ry. Toe die couple later by die Kraaifontein-polisiestasie aankom, het hulle nog skokkende nuus ontvang. Geweier Hulle sê die beamptes by die polisiestasie het deur al drie logboeke gegaan en daarin is geen klag dat die polisie na die egpaar se huis uitgeroep is nie. Reginald vertel verder: “Toe ons ’n saak wou maak, is ons na ’n kaptein verwys. “Sy het geweier en wou nie ons saak aanvat nie. Sy het gesê die polisie het nie ingebreek nie en het slegs skade aan ons eiendom aangerig. “Sy het gesê ons moet weer terugkom. Hy sê toe hulle teruggaan, het sy gesê sy kan nie hulle foto’s uitmaak nie. Reginald voeg by al wat hy wil hê, is dat die polisie “die eiendom regmaak wat hulle beskadig het”. Sontaga Seisa, ’n woordvoerder van die onafhanklike polisie-ondersoekdirektoraat (Opod), sê die gesin Reed moet die bevelvoerder van die Kraaifontein-polisie gaan sien. “Ek hoop dat hulle gehelp sal word. Indien nie mag hulle die sektorbevelvoerder nader. “En as hulle nie daar regkom nie, kan hulle die provinsiale kommissaris kontak. “Die gesin kan ook die provinsiale minister van gemeenskapsveiligheid kontak.”