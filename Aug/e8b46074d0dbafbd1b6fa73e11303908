DIE Valke is opsoek na drie verdagtes in verband met die poging tot moord op 'n ondersoekbeampte van 'n hoëprofiel-saak teen die eThekwini-burgemeester, Zandile Gumede. Die ANC het Gumede op spesiale verlof geplaas nadat sy aangekla is van bedrog, korrupsie en rampokkery. Die klagte hou verband met 'n R208 miljoen vullisverwyderingstender. Hangwani Mulaudzi, woordvoerder van die Valke, sê die ondersoekbeampte het na sy werk in Johannesburg gery toe drie mans die kar nader en op hom losbrand. "Die voorval het laas Vrydag plaasgevind. Hy is deur drie onbekende verdagtes aangeval, maar het dit reggekry om weg te kom en is na die hospitaal gneem. Hy is besig om by die huis te herstel. Ons het seker gemaak die sekuriteit rondom ons lede wat die saak ondersoek is opgeskerp." Mulaudzi sê niemand is nog gearresteer nie en weet op die oomblik nie wat die motief vir die aanval is nie.