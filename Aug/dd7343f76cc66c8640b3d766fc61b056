MY MA het op 80-jarige leeftyd besluit sy gaan begin swemlesse neem. Ek het ’n groot swembad waarin ek en Maya en pelle tot ounag kattemaai, maar my ma is skugter om voetjies nat te maak. Die afgelope week het sy egter besluit sy gaan haarself by die diep kant ingooi. Moet sê my ma was nog altyd iemand wat prim en proper is, maar sy is nie bang om nuwe dinge te try nie. Sy het ná 60 begin bestuurslesse neem sodat sy kon weet hoe om te bestuur as daar eendag ’n krisis is en sy moet ry. My ma is old school en het my tog geleer ’n vrou hoef vir niks of niemand terug te staan nie. Dit is ook wat ek my kind probeer leer. Sy kan fierce én fearless wees. En as sy fouteer, kan sy oor begin. “Adulting” is moeilik en baie volwassenes sukkel vandag nog, ongeag hulle “hoë” ouderdom. Dit is Maya wat my op Vrouedag wakker maak met: “Hêppie Woman’s Day, Mommy!” Ons het gepraat oor die betekenis van Vrouedag. Sy sê die vroue se “passports” is van hulle weggevat. Toe verduidelik haar joernalis-ma vir haar van die “pass laws” en proteste; oor hoe dit in die ou dae nie moontlik sou wees om te bly waar ons nou bly nie; dat as dit nie vir die vroue van 1956 was nie, sou ons dalk ook met pasboeke moes loop en ry. Oor die protesoptogte vra sy toe ewe onskuldig of die vroue ook “Zuma must fall” gesing het. Die kind kyk te veel nuus, maar dit het ’n geleentheid geskep om te praat oor presidente, voorgangers, vroue se politieke en ekonomiese mag, en watter geleenthede sy het wat ek nie gehad het nie. Van die belangrikste lesse wat ek vir haar wil nalaat, is dat jou geslag of jou “komvandaan” nie jou sukses of groei as mens moet bepaal nie. Al het jy hoeveel grade, beteken dit nie jy is wys of jy’t ’n goeie, opregte hart nie. Dit beteken ook nie waardes soos menslikheid en medemenslikheid is ’n once-off kursus wat jy moet bemeester nie. Nee, jou kompas gaan wees hoe om die lewe te navigate. My meisiekind moet leer alles wat ons doen en die manier waarop ons dit doen, bou of chip weg aan die meesterstuk – Mens. Dit gebeur nie oornag nie, maar vat tyd van selfkennis, ontdekking, foute en weer probeer. Dit is ’n vaardigheid om te “adult” en baie mense het dit nie. Hulle word eenvoudig nie “groot” nie en neem nie verantwoordelikheid vir hulle keuses en besluite in die lewe nie. Ek moet my dogter accountability leer en ek moet haar leer alle aksies het teen­reaksies en gevolge. Geen mens is ’n eiland nie – al is jy ook hóé ryk of magtig. Moet nooit dink: “Fonteintjie, fonteintjie, ek sal nie weer van jou water drink nie.” Jy weet nie wanneer jou Day Zero gaan strike nie – en wat bly dan oor? Hoe begin jy oor? Dikwels is dit jou “binnegoed” wat jou uitkoms bepaal. Ek like die spiritual law wat lui “wat jy saai, sal jy maai”. Die ietwat moderne en millennial interpretasie is “karma is ’n biets as jý een is”. Ons kan beter doen, beter wees in Mzansi, maar die politici gaan dit nie regkry nie, so hulle gaan nie ons Moses wees wat ons kan lei nie. Hulle is te selfbehep en magsbelustig. Ons moet op onsself bet en die karma van Suid-Afrika herskryf en redefine. LYNETTE Francis, aanbieder van die aktualiteits­program Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die dinge waaroor hulle gesels.