SEWE jaar nadat hulle seun tragies in ’n fratsongeluk gesterf het, soek ’n couple van Klawer nou justice. Neville Ronaldinho Pfeiffer was in 2012 sewe jaar oud toe hy op 7 Augustus onder ’n skoolbus beland het. Dinho, soos hy bekend gestaan het, het op die betrokke dag buite die Laerskool Klawer gestaan terwyl leerders in die bus geklim het. Net voordat die bus weggetrek het, het hy aan die linkerkant van die bus aan die dieselgat gehang. Met die wegtrek van die bus, het hy gegly en onder die agterwiele beland. Sy ma, Magda, was ten tyde van die tragedie swanger met haar sesde kind. Sy was só ontsteld toe sy op die ongelukstoneel kom waar haar spruit in haar arms gesterf het, dat sy net daar per ambulans van die toneel weggeneem moes word en twee dae later ’n miskraam gehad het. Die Pfeiffer-gesin sue nou die betrokke vervoermaatskappy vir nalatigheid. Deur middel van hulle regspan voer die Pfeiffers aan daar was nalatigheid omdat die spieël aan die linkerkant te kort was en dus nie aan die voorgeskrewe standaarde voldoen het nie. As die standaard-spieëls teenwoordig was, sou die bestuurder Dinho kon sien hang toe hy wegtrek en sou hy betyds kon stop om sodoende die tragiese ongeluk te voorkom, glo die Pfeiffers en hulle regspan. Hulle saak sou op 22 Oktober in die Kaapse hooggeregshof aangehoor word. Magda het aan Son op Sondag gesê die verlange na Dinho is elke dag nog daar. “Dinge is nie meer dieselfde ná die tragedie nie. “Ek kom vang nog elke keer myself dat as ek opskep, dan sit ek ’n bord vir Dinho ook neer. “Dit gaan nie vir ons hier oor die geld nie, maar oor die nalatenskap wat ons vir ons kind kan skep.” Magda sê die betrokke busmaatskappy het vergoeding ten bedrae van R120 000 aangebied. Hulle het dit op advies van hulle regsverteenwoordiger van die hand gewys. “Ons weet nie wat die bedrag is wat ons lawyer in gedagte het nie, maar ons glo ons het ’n sterk saak. “Ek sal graag ’n grafsteen op Dinho se graf wil sit en dan van die geld gebruik om my een meisiekind verder te laat studeer. “Selfs ná sewe jaar voel die pyn nog elke dag asof die voorval net gister gebeur het.” Pogings om die betrokke busmaatskappy van Vredendal op te spoor, was onsuksesvol.