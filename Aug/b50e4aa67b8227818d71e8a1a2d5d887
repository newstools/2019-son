ZOAR. – Die R62 het hom weer bewys as ’n strik vir merts wat dink dis ’n walk in thepark om dwelms op dié roete te smokkel. Bykans 500 Mandrax-pille met ’n straatwaarde van sowat R50 000 is in besit van ’n verdagte gevind. ’n Bron vertel: “Die jong se broek was vol gestop met die Mandrax. “Van die drugs was in tinfoelie toegedraai. Dis in sy broek weggesteek en ook in plastieksakke. Dit was voor by sy broek in en ook langs die kante in sy broekspype. “Dis waar die cops honderde Mandrax-pille gekry het. “Die cops speel nie meer met drugs nie, want dit besoedel ons gemeenskappe erg. Veral die jeug ly daaronder.” AO Jannie Cedras, ’n polisiewoordvoerder, het by navraag gesê die polisie het ’n 29-jarige man van Zoar in die vroeë oggendure tydens ’n roetine­patrollie op die R62 gestop. Oplettend “Die man is gevisenteer en die polisie het voor in sy broek ’n plastieksak gevind met 200 Mandrax-tablette wat in foelie toegedraai was,” vertel Cedras. “Daar was nóg twee plastieksakke aan die regterkant van die man se broek. “Dié het 298 Mandrax- tablette in gehad. Die man is toe gearresteer.” Kapt. Henry Edwards, hoof van sigbare polisiëring, het die lede geprys dat hulle so oplettend is. Hy het die gemeenskap aangemoedig om dwelmsmokkelaars aan die polisie te rapporteer. “Alle inligting sal as vertroulik hanteer word,” sê Edwards.