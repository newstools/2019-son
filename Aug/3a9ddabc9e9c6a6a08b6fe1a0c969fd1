PASOP vir die gekweste Griekwas! Dít behoort die boodskap vir Pote Human se Blou Bulle-span te wees nadat die Poubloues laas naweek teen die Cheetahs ’n yslike drag slae van 14-68 gely het. Die Bulle het die valbyl voorlopig ontwyk toe hulle die Pumas Vrydagaand in Nelspruit danksy ’n driekuns aan drieë deur Rosko Specman met 25-17 geklop het. Die Bulle is egter alles­behalwe veilig. Griekwas het in Brent Janse van Rensburg waarskynlik die mees onderskatte afrigter in die land. Daar kan verwag word dat die manne van Kimberley hard en met mening sal terugslaan. Janse van Rensburg se opdrag aan sy spelers is: “Staan op en veg terug.” Die Bulle kan hulle dus klaarmaak vir ’n geveg soos min. Griekwas is steeds tweede op die punteleer met 10 punte terwyl die Bulle tweede van onder af is met 5. ’n Harde pad lê nog voor voordat die Curriebeker weer op Loftus kan staan. Die span is: Divan Rossouw, Cornal Hendricks, Dylan Sage, Johnny Kotze, Rosko Specman, Manie Libbok, Embrose Papier, Tim Agaba, Marco van Staden, Ruan Steenkamp (k), Ruan Nortjé, Andries Ferreira, Jaco­ Visagie, Wiehahn Herbst, Simphiwe Matanzima. BANK: Johan Grobbelaar, Dayan van der Westhuizen, Conraad van Vuuren, Adré Smith, Wian Vosloo, André Warner, Marnitz Boshoff, Stedman Gans.