INWONERS op familiegrond naby die Klipfontein Mission Station in Philippi-Oos gaan nou ’n celebration braai hou. Dis omdat hulle uiteindelik elektrisiteit het. Die gemeenskap is by Ou Klipfonteinweg langs Little Cross Roads geleë. Hulle was twee jaar lank sonder krag en het Eskom in Oktober R10 166 betaal om die krag aan te lê, maar niks het gebeur nie. Toe wou die inwoners weet wat van die geld geword het. Dis eers nadat die mense Son einde Julie gekontak het en Son by Eskom wou weet wat aangaan, dat die wiele begin rol het. Eskom het net langer as ’n week terug begin om die krag aan te lê. Een van die inwoners, Rochelle Ackerman, het gister gesê hulle het uiteindelik krag gekry. “Ons baie bly. Dis ’n stap vorentoe. Dis die eerste keer in twee jaar dat ons krag het,” het Ackerman gesê. “Die mense is so bly dat ons Saterdag ’n celebration-braai gaan hou.” Verlede jaar al het die gemeenskap van sowat 400 mense kragte saamgesnoer en die geld vir Eskom ingesamel. Joseph Stoffels en die gemeenskap het einde Julie toe Son hulle besoek het, vertel hulle het die geld verlede jaar vir Eskom gegee, maar niks het toe gebeur nie. Stoffels vertel: “Ons sukkel al baie lank om elektrisiteit te kry. “Ons het voorheen elektrisiteit gebruik van mense van Little Cross Roads­, maar dit is toe gestaak. “Eskom het gesê dit sal hom 180 dae neem om alles in plek te kry. “Niks het toe gebeur nie. “Daarna het hulle gesê nog ’n maand, en nóg ’n maand, maar niks is ingesit nie.” Stoffels sê hulle het gereeld met Eskom gepraat.