IN PORT Elizabeth word gehoop Darrin Rossouw (19) sal ’n nuwe era vir beroepsboks in die Baai inlui. Die oudskolier van die Hoërskool Grey maak op 23 Augustus sy debuut as weltergewig in Rodney Berman se Golden Gloves-toernooi by Emperors Palace aan die Oos-Rand. Hy pak Ramsey Hlung­wani van Limpopo wat ook sy debuut maak. Handdoek Drie jaar gelede het die afrigter Craig Oosthuizen alles in sy vermoë gedoen om beroepsboks in Port Elizabeth weer op koers te kry. Hy kon boksers soos Juan Vosloo en Dylan Barendse egter nie oorreed om deur die toue te klim nie, al het albei hulle beroeps­lisensies bekom. Oosthuizen, ’n ervare afrigter, het daarna die handdoek ingegooi. Die Baai het deur die jare goeie geldboksers gehad wat toeskouers in groot getalle gelok het. Onder hulle is Doug de Wet, Gerrie Bodenstein, Harold Saaiman, Bramley Whiteboy, Anton Weitz en Vuyani Nene. Daar word nou gehoop dat Rossouw die vonk kan aansteek om ander voornemende boksers te inspireer om ook die geldkryt te betree. Hy volg in die voetspore van sy oupa Leslie Rossouw, wat ’n bekende amateur-bokser was.