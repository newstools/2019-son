“AS HY nie in daai hospitaalbed dood is nie, moes ek die pype uit hom trek.” So het ’n getuie gister in die Kaapse hooggeregshof getuig oor ’n hit op ’n hitman. Hy het getuig in die verhoor van 12 mans wat op 71 klagte teregstaan, insluitend 11 van moord. Volgens die getuie was daar ’n hit uit op Jermaine “Piggels” McKenzie, ’n lid van die Junior Mafias, wat na bewering ook ’n free agent hitman was. McKenzie se moord het gekom vier jaar nadat die Terrible Josters hom na bewering gehuur het om Jermaine Louw, een van hulle eie lede, dood te skiet. Volgens die getuie was daar in 2013 ’n war tussen die Junior Mafias en die Terrible Josters. McKenzie was glo ’n hitman vir George “Geweld” Thomas, die veroordeelde leier van die 28’s-bende. McKenzie was volgens die getuie ook ’n lid van die 28’s en die Terrible Josters het sy bloed gesoek. McKenzie het na bewering op 3 Maart 2013 vir die getuie dreigende handtekens gewys. Die getuie en McKenzie het in dieselfde straat, Leerdamstraat in Belhar, gewoon. Dit het daartoe gelei dat die getuie Elton Ely, die vermeende leier van die Terrible Josters in Belhar Extension 13, gebel en hom daarvan vertel het. Ely het na bewering vir die getuie gesê hy moet na die Wilgerpark-kompleks ry. Dit is waar Ely glo vir hom gesê het hy moet ene Monre Jack in Ou Belhar gaan oplaai omdat hy iemand het wat McKenzie kan skiet. “Ek het toe na Monre in Chestnut Place gery en hom by sy huis gekry. Ons het na White City in Elsiesrivier gery en beskuldigde nr. 11, Keegan ‘Groot Kapadien’ Kruger, opgelaai,” het hy getuig. “Ons is terug Belhar toe om vir ‘Daggabaas’ op te tel. “Ons het toe terug Wilgerpark toe gery waar Monre die guns gaan haal het. Hy’t die guns, ’n revolver en pistool, vir my gegee en ek het dit in ’n hidden compartment in die kar se deur gesit.” Hy het verder getuig Jack het in Wilgerpark agtergebly. Die getuie het verduidelik hy, Kruger en Daggabaas is terug na Belhar, naby die stasie, waar hy hulle met die vuurwapens afgelaai het. “Ek het hulle daar afgelaai sodat hulle deur die Pentech Flats na Piggels (McKenzie) se plek toe kon loop. Ek het ’n tydjie by die BP garage in Belhar gestaan, toe ry ek Leerdam toe en staan daar op die hoek. “Piggels was daar in die pad voor sy ma se huis. Ná ’n tydjie toe kom Daggabaas en Kruger aangestap. “Toe hulle naderkom, het Daggabaas die eerste skoot geskiet wat Piggels in sy arm getref het. Daarna maak Kruger sy gun leeg op Piggels. “ ’n Paar aande later toe sê Ely ek moet Tygerberg Hospitaal toe gaan om te kyk of Piggels dood is. “Hy het vir my gesê as hy nie dood is nie, moet ek die pype uitruk, maar sy ma-hulle was daar. Hy is later dood.” Die saak word vandag voortgesit.