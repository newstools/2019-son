ENOCH Nkwe, die hoofafrigter van die Highveld Lions, is tydelik as die Proteas se spandirekteur aangestel vir hul toer na Indië in September. Die Proteas gaan Indië in drie T20's en drie toetse aanvat. Corrie van Zyl, waarnemende direkteur van krieket, sê Nkwe se 
aanstelling as spandirekteur is oor meriete en sy gebalanseerde benadering. Van Zyl sê Nkwe is iemand
 wat die rigting komplimenteer wat die span vorentoe gaan inslaan. Die spandirekteur is 'n nuwe pos wat geskep is toe Krieket Suid-Afrika laas naweek die herstruktuering van sy afrigtingspersoneel aangekondig het. Die nuwe pos kombineer die rol van hoofafrigter en spanbestuurder. Nkwe sê dis 'n geweldige eer en voorreg om die Proteas te lei. "Dis 'n spesiale oomblik vir my en my familie en ek gaan my beste doen om 'n verskil in die interim-periode te maak. Ek is baie opgewonde oor die uitdaging wat voorlê en sien uit daarna om al die spelers en personeel te ontmoet. "Dankie ook aan Krieket Suid-Afrika wat my die geleentheid gegee het. Hopelik keer ons terug van Indië met goeie uitslae." Nkwe het as afrigter van die Highveld Lions die franchise in sy eerste seisoen tot twee trofeë gebrei. Sy Jozi Stars is ook as wenners van die eerste Mzansi Super League gekroon.