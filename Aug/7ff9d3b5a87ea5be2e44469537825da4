DIE jaar 2020 gaan Kevin Lerena se groot jaar wees. Só sê die promotor Rodney Berman oor Suid-Afrika se IBO-tussengewigkampioen wat op 21 September by Emperors Palace met Sefer Seferi kragte meet. Berman glo dis die jaar waarin Lerena hom as die wêreld se voorste bokser in sy gewigsafdeling kan vestig. Hy sê 2020 is die jaar van ons “Two Guns” en dat sy geveg volgende maand die eerste stap is om dié afdeling te verenig. Toe Lerena sy beroepsloopbaan in 2011 begin het, was hy as “The KO Kid” bekend, maar deesdae word hy “Two Guns” genoem. Berman en Lerena se twee afrigters, die broers Peter en Sean Smith, doen alles in hulle vermoë om hulle bokser wêreldstatus te gee. Lerena sê self hy sien uit na die uitdaging. “Dis die kans van ’n leeftyd wat voorlê. “Ek gaan dit met albei hande aangryp,” sê hy. Luidens die International Boxing Record en die gesaghebbende bokstydskrif The Ring tel Lerena onder die top-aanspraakmakers om die afdeling te verenig. Lerena beklee die vierde plek op The Boxing Record se ranglys en is sesde by The Ring. Die ranglyste is: International Boxing Record: 1 – Oleksandr Usyk (Oekraïne); 2 – Mairis Briedis (Letland); 3 – Yuniel Dorticos (Kuba); 4 – Kevin Lerena (SA). The Ring: 1 – Olelsandr Usyk (Oekraïne); 2 – Mairis Briedis (Letland); 3 – Murat Gassiev (Rusland); 4 – Yuniel Dorticos (Kuba); 5 – Krzysztof Glowacki (Pole); 6 – Kevin Lerena (SA).