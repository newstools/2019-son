TEN spyte van Heidelberg se ge­sukkel met beserings glo die afrigter, Johan Erasmus, sy span kan die Crusaders stuit. Heidelberg speel vanjaar kookwaterrugby. Sy kaptein, Lyndon Hartnick, lei met sy kragspel van voor. Die spanne pak mekaar Saterdag in George in ’n Premierliga­wedstryd van die Suidwestelike Distrikte (SWD). Dit is die enigste wedstryd dié naweek in die streek. Mededingend Die stryd word op Outeniquapark gespeel as deel van die skoletoernooi wat môre begin. Erasmus sê: “Dit is die tweede ronde en die beserings pla. “Ek sal byvoorbeeld ’n nuwe voorry moet inspan. Maar dit is geen ekskuus dat ons nie mededingend sal wees nie. “Ek wil nie oor spanne praat wat ons kan verbysteek nie. “Dit is deel van ons plan om die halfeindstryd te haal.” Heidelberg het ná 17 wedstryde nou 65 punte. Die spanne wat hulle kan verbysteek, is Groot-Brak (55) en Barbarians (53). ’n Sege vir Heidelberg kan die pad vorentoe vir hulle makliker maak. Met 70 punte beklee die Cru­saders die tweede plek. Dit is twee punte minder as die voor­loper, Evergreens, wat een wedstryd meer gespel het. Twee van Heidelberg se spelers, Marquit September en Francois Pieters, het vanjaar hulle merk gemaak. Hulle speel gereeld vir die SWD-Arende.