TWEE van Arsenal se sleutelspelers, Mesut Ozil en Sead Kolasinac, gaan om veiligheidsredes nie beskikbaar wees vir hul span se eerste wedstryd teen Newcastle nie. Ozil en Kolasinac was verlede maand in Noord-Londen amper deur gewapende mans beroof. Hulle is nie in die voorval beseer nie. Die twee het nie in die Emirates Cup-wedstryd teen Lyon gespeel nie, maar sou na verwagting vir die Newcastle-wedstryd beskikbaar wees. Arsenal het egter Vrydag 'n verklaring uitgereik waarin hulle sê die twee gaan nie saam na St. James-park reis nie. "Mesut Ozil en Sead Kolasinac gaan nie deel van die groep wees vir ons openingswedstryd teen Newcastle United nie weens verdere voorvalle rakende hul veiligheid wat tans deur die polisie ondersoek word," lui die verklaring. "Die welsyn van ons spelers en hul families is altyd 'n topprioriteit en ons het die besluit geneem ná gesprekke met die spelers en hul verteenwoordigers. Ons is tans in gesprek met die polisie en gee verdere ondersteuning aan die spelers en hul families. "Ons sien uit daarna om die spelers so gou moontlik na die groep terug te verwelkom. Ons gaan nie verder oor die saak kommentaar lewer nie." Luidens Sky Sports News is die spelers veilig en het niks Vrydag gebeur nie, maar verskeie voorvalle het die afgelope paar dae op verskeie tye gebeur. - Sky Sports