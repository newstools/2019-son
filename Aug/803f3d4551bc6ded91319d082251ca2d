TOE val Jürgen Klopp, Liverpool se bestuurder, in sy skuld. Die Duitser het erken hy ’n fout begaan deur Alex Ox­lade-Chamberlain by sy beginspan in te sluit. Dit was vir die Super Cup final teen Chelsea Woensdag in Istanbul. Oxlade-Chamberlain het in April verlede jaar ’n ernstige kniebesering opgedoen teen Roma in die halfeindstryd van die Champions League. Dit het hom langer as ’n jaar langs die kantlyn gehou. Sedert sy terugkeer het Ox­lade-Chamberlain drie keer van die bank af gespeel om te help om sy wedstrydfiksheid te herwin. Aangeteken Die Reds het hulle eerste trofee van die seisoen verower deur Chelsea met 5-4 van penalties te klop. Dis nadat die telling steeds 2-2 was ná bykomende tyd. Olivier Giroud en Christian Pulisic het die Blues se doele aangeteken en Sadio Mané Liverpool s’n. Klopp het Chamberlain op die linkervleuel laat speel, maar het hom rustyd vervang met Roberto Firmino, wat onmiddellik ’n impak gemaak het. Klopp sê Oxlade-Chamberlain het moeilik bygehou, maar hy is nie bekommerd is oor sy speler se toekoms nie. Hy sê: “Ek het rustyd nie baie aan Ox gesê nie, want ek het nie gedink dis nodig nie. “Dit was baie belangrik dat hy speeltyd moes kry. “Dis ’n posisie waarin hy kán speel, en baie goed ook; veel beter as wat hy vanaand (Woensdag) gespeel het. “Maar dis maar hoe dit is ná ’n lang afwesigheid weens ’n besering: ’n Mens moet dan nog jou ritme vind. “Die tekens is reeds daar op die oefenveld, en in die wedstryd het hy oomblikke gehad, maar nie genoeg vir ’n speler van sy kaliber nie. “Dit was ’n baie intense wedstryd. So, ek móés die besluit neem, want ek wou hom nie te hard push nie. “Ons wou hom die kans gee om te shine, maar dit het nie uitgewerk nie. “Dit was my fout, nie syne nie.” – AP