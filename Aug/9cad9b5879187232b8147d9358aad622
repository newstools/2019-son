MENSE met wie daar oor die wettiging van prostitusie gepraat is, het uiteenlopende reaksies hierop gehad. Peter Verhelst (58) van Johannes Meintjies-straat in Mitchells Plain voel die legalisation van sekswerkers is verkeerd. Hy sê: “As my dogter op straat moet gaan om te gaan jintoe, dan slaan ek haar vrek. “My ouers het my nie so grootgemaak nie. “Dis baie gevaarlik vir ’n meisie om haar lyf te gaan verkoop, want sy weet nie wat haar inwag nie. “Ek het nog nooit aan ’n prossie gevat nie. “Dis teen my beginsels.” Shaun Martin (47), wat haweloos is, sê: “Ek is verward oor die beroepe om dit wettig te maak. “Baie vroue wat op dwelms is, gaan op straat om mans aan te lok vir geld. “Ek’s nog van die ou skool wat ’n vrou respekteer.” Ilhaam Stoutz (28) van Ruyterwacht sê: “My dogter is nog baie klein en ek moet haar oppas sodat sy nie eendag besluit om so ’n vuil pad te stap nie. “Alles in hierdie land word nou wettig. Ek wonder of ons regering ons nie verkoop het aan die illuminati nie. Opsie “Sekswerkers lei na drugs en misdaad.” Igshaan Galant (32) van Portlands, Mitchells Plain, sê: “Ja, dis reg dat meisies die opsie het om te doen nes hulle wil. “Die tyd is verby dat meisies moet doen wat mans sê. As hulle wil werk op straat in die seksbedryf, dan het hulle die reg. “Jy kan net nie prostitusie stop nie, want dis die oudste bedryf sedert die bestaan van die mensdom.” Shaun Cooper (29) van Westridge in Mitchells Plain sê: “Die regering moes al lankal die seksbedryf wettig verklaar het. “As dit wettig is, dan word hulle beskerm deur vakbonde. “Vir my is dit net nog ’n job waar meisies ’n inkomste kan verdien. “Daar is vet en lelike mans wat nie vroue kan kry nie. Dan kan hulle betaal vir seks as hulle lus kry.”