DIE Kouga-munisipaliteit in die Oos-Kaap het Maandag met konstruksie begin aan 'n pad in Jeffreysbaai wat van herwonne plastieksakke gemaak gaan word. Die pad, 'n idee wat in 2016 deur die DA-regering in die provinsie voorgestel is, sal binne die volgende drie maande voltooi word. Hoewel dit drie jaar gelede voorgestel is, is die idee eers aan die begin van die jaar goedgekeur. Horatio Hendricks, burgemeester van die Kouga-munisipaliteit, sê plaaslike owerhede het 'n vennootskap met 'n Skotse-maatskappy, MacRebur, aangegaan. Suid-Afrikaanse siviele ingenieurs gaan ook saamspan om die eerste 'plastiekpad' te bou. Die 1,7 km vanaf Woltemade- en Koraalstraat sal oor die volgende drie maande herbou word. Sowat 1,8 miljoen plastieksakke gaan met die teer gemeng word. MacRebur sal deur SP Excel en Scribante Construction bygestaan word. Hendricks sê Kouga sien uit na die moontlike voordele wat dit vir hulle inhou. - OFM News