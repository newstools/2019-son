’N HOND is vol lood gepomp toe hy ’n vermeende Terrible Joster Woensdagoggend wou beskerm toe gangsters op hulle losgebrand het. Die skietorgie het hom in Belhar afgespeel. Tyson, ’n bruinkleurige groot hond van mixed breed, het hulpeloos op die sypaadjie in Da Gamastraat gelê nadat die drie skieters van die toneel gevlug het. Brian Marais (22) het voor die huis by ’n vuur gestaan toe daar op hom losgebrand is. Dís toe die hond Tyson voor die bullets inspring om die man se lewe te red. Die eienaar van die huis wat anoniem wil bly, het aan Son gesê die skieters het Marais tot in haar huis gejaag nadat hulle die hond geskiet het. Die eienaar vertel huilend: “Hulle het nie omgegee nie. Hulle het my plek uitmekaar geskiet. “Tyson het die klong se lewe gered. As dit nie vir die hond was nie, sou hy nou dood gewees het. “Ek het ook klein kinders in daai huis en hulle is my lewe. Ek wil vir die gangsters sê hulle gaan my mal maak as hulle iets oorkom. Daai kinders is my lewe!” Volgens ’n familielid van Marais wat ook anoniem wil bly, is verskeie van hulle kinders in die huis deur gangsters doodgeskiet. Die familielid sê Cheslin Visser (25), Marais se neef, is ook onlangs doodgeskiet en die gangsters is nou ook agter hom aan. Die familielid vertel: “Ons wil nie te veel sê nie, want ons weet wie die laities is. “Hulle het anderdag by ons huis uitgehou en was soos huiskinders.” Inwoners sê hulle is gatvol, want die laaste tyd is 17 jong mans in hulle straat doodgeskiet. Ooggetuie Terwyl Son op die toneel was, is ’n ooggetuie wat deur ’n skieter met ’n gun gedreig is, polisiestasie toe geneem om ’n verklaring te gaan afgee. Die inwoners het gemaan dat die skieters onmiddellik gearresteer word. Teen druktyd het die polisie nog nie op Son se navrae oor die skietery gereageer nie.