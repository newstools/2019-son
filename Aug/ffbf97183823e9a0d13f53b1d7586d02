SWYS de Bruin se tyds­berekening – om hom net voor die World Cup van die Springbokke se afrigtingspan te onttrek – kon nie slegter gewees het nie. De Bruin het persoonlike en mediese probleme as die rede vir sy onttrekking gegee. Toe Rassie Erasmus as Bokafrigter aangestel is, het hy besluit om De Bruin in te bring as ’n konsultant om na die Bokke se aanvallende spel te kyk. Duidelik De Bruin het hom as ’n spesialis in daardie belangrike aspek van die spel onderskei toe hy afrigter was van die Lions se Superrugby-franchise. Dit is duidelik dat hy ’n groot verskil aan die Bokke se attack gemaak het. In laas week se toets in Salta teen Argentinië was dit duidelik aan die Bokke se aanvallende spel te bespeur dat De Bruin nie meer daar is nie. Swys se vertrek gee Rassie nou ’n gulde geleentheid om ’n persoon met nuwe idees in te bring. Jake White, voormalige Bok coach, se besluit om Eddie Jones voor die World Cup in 2007 nader te trek, is deur baie kenners as ’n meesterskuif beskryf. Rassie kan dieselfde doen om iemand van dieselfde kaliber op ’n korttermynbasis vir die wêreldskouspel as konsultant te betrek. Hy het reeds aangedui hy gaan ná die World Cup terugtree as Bok coach­. Met die oog op ’n opvolgplan kan hy moontlik na plaaslike opsies soos die voormalige Kings-afrigter Deon Davids kyk. Hy’s egter nie ’n spesialis as dit kom by aanvallende spel nie. Hy kan dalk ook na ’n jong coach soos die voormalige Blitsbok-kaptein Jonathan Mokuena kyk. Albei breiers het onlangs tyd saam met die Bokke deurgebring. Dalk kan Rassie ook die voormalige Lions-afrigter Johan Ackermann – wat tans die mentor van Gloucester in Engeland is – vra om vir die World Cup te kom uithelp. Die voormalige Bok-slot is egter nie ’n aanvalspesialis nie. Erasmus het ook die opsie om ’n hoëprofielafrigter van die buiteland nader te trek. Scott Robertson, dinamiese jong coach van die Crusaders, en die voormalige All Black- en Wallaby-breier Robbie Deans, wat deesdae in Japan afrig, kan great opsies wees. Albei het ongetwyfeld die vermoë om waarde toe te voeg en ’n nuwe dimensie na die Bokke se spel te bring.