“HY HET hom agteroor getrek en een skoot deur sy kop geskiet.” Só het ’n staatsgetuie getuig oor wat in Januarie 2013 in Belhar op die Kaapse Vlakte gebeur het. Die voormalige bendelid van die Terrible Josters het in die verhoor van 12 mans getuig wat op 71 klagte teregstaan. Die hele spul is na bewering Terrible­ Joster gangsters. Volgens die getuie moes hy op daai dag in Zonnebloemlaan, Belhar Extension 2, by ene Dorta gaan dwelms aflaai. Die getuie ken nie Dorta se regte naam of van nie. “Ek het 50 pakkies tik en 30 Mandrax-pille by hom gaan aflaai,” getuig hy. Hy sê hy het die dwelms in Wilgerpark by beskuldigde nr. 5 opgetel. Nadat hy die dwelms afgelaai het, het hy ’n draai by beskuldige nr. 9, Fabian “Fabba” Constable en Tyrone Constable se ouma se huis in Castle-laan gemaak. “Ek het hulle in die yard gekry. Tyrone het gesê hulle wil saam terug Wilgerpark toe ry omdat hulle verveeld is. Hulle het toe in die kar geklim. “Toe ons by die robot by Stellenbosch Arterial naby die Airport Mall kom, het Fabba by die KFC gesê: ‘Daar sit Mablou agter op die bakkie.’ ” Luidens die klagstaat is “Mablou” se regte naam Bran­don Dickson. Hy was na bewering ’n lid van die Junior Mafias, ’n rival bende van die Terrible Josters. Volgens die getuie het Tyrone aan hom gesê hy moet ’n U-turn voor die R300-brug maak en na Horatio “Voudie” Solomon se huis in Vuurleliesingel, Roosendal, Deflt, ry. “Tyrone het Voudie gesê van Mablou wat op die bakkie sit. Tyrone het gesê Fabian moet Mablou gaan skiet. “Tydens die gesprek was beskuldigde nr. 2, Ismail ‘Issie’ Ockerts, ook daar. “Voudie het vir Issie gesê hy moet ’n gun gaan haal. Issie het ’n pistool gaan haal by die wit huis met die groot boom in die yard skuins oorkant Voudie se huis,” getuig hy. Issie het na bewering teruggekom met die pistool en dit aan Fabba gegee. Klap “Fabba het gestap oor ’n veld in die rigting van Belhar. Ek en Tyrone het agtergebly. Toe Issie in die middel van die veld kom, toe ry ek en Tyrone,” getuig hy. Volgens die getuie het hulle in die parkeerarea by die Caltex-vulstasie gewag. Hulle sou eers ry om Fabba te gaan optel as hulle skote hoor klap. “Toe die skoot klap, toe ry ons in die rigting van Belhar. “By die robots is ons regs uit Delft uit; dis nou op Stellenbosch Arterial. Ons het Fabba opgetel waar die visbakkie altyd staan. “Fabba sê toe hy’t vir Mablou agteroor getrek en een skoot deur die kop geskiet. “Toe ry ons Wilgerpark toe, waar Fabba die gun aan beskuldigde nr. 6, Brent Campbell, gegee het om dit terug te neem na waar dit gekry is,” getuig hy. Verder getuig hy die dag het soos normaal aangegaan. “Ons het nie die skietery bespreek nie en net aangegaan met werk, dwelmhandel of TV gekyk,” getuig hy.