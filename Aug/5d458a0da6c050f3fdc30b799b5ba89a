STEVE Barker, afrigter van Stellenbosch, sê dit was ’n groot wake-up call vir dié Premierliga-debutant en hulle was gelukkig om met ’n punt te ontsnap. Stellenbosch het Saterdag in die Nelson Mandelabaai-stadion met 0-0 gelykop gespeel teen Chippa United. Stellies, wat ’n new-look span het, moes lang periodes keer dat die kookwater Chilli Boys ’n deurbraak maak. Net vier spelers wat in laas seisoen se veldtog in die Nasionale Eerste Liga uitgedraf het, is in Saterdag se beginspan ingesluit. Die res was almal debutante vir Stellies. Rotsvas Barker se spelers is behoorlik in hulle eie helfte vasgepen. Tot die Bolanders se krediet het hulle rotsvas gestaan en niks het hulle verdedigingslinie gepenetreer nie. Dis hier waar die ervaring van spelers soos Morgan Gould, Marc van Heerden en Kristopher Bergman sterk deurgeskemer het vir Stellies. Volgens Barker is hy baie gelukkig met die draw, veral omdat dit ook ’n wegwedstryd was. “Ja, dit was ’n groot wake-up call vir ons, maar jy moet ook kyk na die spelers en hulle toewyding en houding om nie te verloor nie,” het Barker gesê. “Ons gaan ’n moeilike span wees om te klop, dis vir seker,” het die afrigter vol selfvertroue verklaar. “Maar daar is ander areas waaraan ons beslis moet werk.” Dis veral Dillon Solomons, een van Stellies se nuwe besems, wat Chippa besig gehou het met sy aanvallende spel. Solomons is ’n voormalige speler van Milano Unit­ed en Royal Eagles. Barker het ná die uurmerk Waseem Isaacs, nog ’n nuweling, op die aanval ingespan om die deurbraak te maak. Isaacs kon nie die kollig steel op sy debuut in die PSL vir sy nuwe klub nie. Barker-hulle moet verbeter, want volgende wag Benni McCarthy se Cape Town City in ’n Wes-Kaapse derby. Die Citizens sal beslis Stellies wil wys wie die sweep in dié geweste klap.