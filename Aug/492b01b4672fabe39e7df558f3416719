OUDTSHOORN. – Die binne- verhoor in die opspraakwekkende Preston Titus-moordsaak word vandag in die rondgaande hooggeregshof voortgesit. AO Martin le Roux, die ondersoekbeampte, sal in die getuiebank wees. Die saak is in Mei verdaag omdat Magdaleen, die vrou van die vermoorde soldaat, en haar boesemvriendin en medebeskuldigde, Natasha Stuurman, nie hulle regsverteenwoordigers betaal het nie. Adv. Mustaque Holland het die hof meegedeel Titus sou ná die verdaging in Mei van haar bates verkoop het. Dit het nie gebeur nie. Stuurman se regsverteenwoordiger, Chris Morgan, het die hof hierna meegedeel dat hy in ’n soortgelyke situasie is met Stuurman. Die staatsaanklaer, adv. Christhénus van der Vijver, het hewig kapsie gemaak teen enige verdere uitstel van die verhoor. Volgens hom gaan Titus en Stuurman se lewe voort terwyl Justice Mooi in aanhouding is. Hy het gesê Mooi is geregtig op die spoedige afhandeling van die saak. Hy het die hof ook herinner dis belastingbetalers se geld wat vermors word. Volgens hom wil die gemeenskap ook sien dat die saak afgehandel word en geregtigheid geskied.