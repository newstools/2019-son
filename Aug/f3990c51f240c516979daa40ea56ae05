ALLE partye in die Kaapstadse stadsraad het saamgestem om Keizersgrachtstraat in Distrik Ses na Hanoverstraat terug te verander. Die DA, ANC, EFF en ACDP sê dit is egter die begin en dat Distrik Ses se mense hul grond terug moet kry. Duisende families is tydens aparthied onder die groepsgebiedewet met geweld uit die area verskuif en op die Kaapse Vlakte gedump. Charlotte Williams, 'n ACDP-raadslid, sê die hernoeming van straatname is ’n goeie begin, maar meer is nodig om die mense terug na hul grond te neem. Williams sê: “Ongelukkig is die naamsverandering nie genoeg om op te maak vir die skande, pyn en verdriet wat die mense ervaar het toe hulle van hul grond weggevat is nie. “Die images van hoe die mense verwyder was sal nooit uitgewis word nie.” Sy voeg by dat sy goeie memories het van Distrik Ses as ’n 10-jarige meisie wat saam haar tante op Hanoverstraat gestap het. Volgens haar sal die historiese area nooit dieselde wees nie want “die gees is gebreek.” Banzi Dambuza, 'n EFF-raadslid, sê op sy beurt: “Die naamsverandering sal nie die belangrike kwessie aanspreek nie. “Ons moet dít, wat weggevat is, terugvat. Die grond. Nie die naam nie. Die grond moet terug aan die mense gegee word.” Die ANC-raadslid, Wendy Hlazo, sê die naamsverandering is ’n oorwinning vir mense soos haar ouers wat uit Distrik Ses verwyder is. “Wat ons as die Stad Kaapstad kan doen is om die mense wat van Distrik Ses geskuif is, terug te vat.” Angus McKenzie van die DA sê die ANC se nasionale regering moet skaam wees dat hy tot dusver versuim het om Distrik Ses se mense hul grond terug te gee. “Om dinge erger te maak is dat die ANC ’n hofbevel in dié verband ignoreer,” voeg hy by. “Hierdie DA-beheerde administrasie sal alles doen om die waardigheid van Distrik Ses se mense te herstel.” Dan Plato, die Kaapstadse burgemeester, het nadat die mosie vir die naamsverandering amptelik goedgekeur is, 'n beroep gedoen vir eenheid. Hy sê alle partye moet saamwerk en alle politiese stryde los vir die mense se onthalwe.