’N WARE skarminkel wat hom as gestremd voor­gedoen het sodat hy nie deur die cops deursoek sou word nie, is Saterdag vir die besit van ’n vuurwapen en ammunisie gearresteer. Annalene Marais, die Stad Kaapstad se adjunk-metropolisiehoof, sê beamptes wat besig was met ’n misdaadvoorkomings­patrollie het die man opgemerk waar hy in Ascen­sionweg, Heideveld, ­stap. Toe die cops die man nader, het hy die wol oor die amptenare se oë probeer trek deur homself as gestremd voor te doen. Dit het die beamptes agterdogtig gemaak, vertel Marais. Sy sê verder: “Toe die beamptes hom genader en deursoek het, het hulle ’n silwer .22 Llama-pistool en ’n magasyn met sewe patrone .22 ammunisie in sy besit gevind.” Die 35-jarige man is vir die besit van ’n onwettige vuurwapen en ammunisie gearresteer. Intussen is ’n tienerseun in Manenberg gearresteer vir die besit van vermoedelik gesteelde goedere. Dít nadat beamptes wat patrolliewerk gedoen het die verdagte 19-jarige laitie gesien het by Pecos Court, waar hy besig was om ’n satellietskottel te dra. – News24