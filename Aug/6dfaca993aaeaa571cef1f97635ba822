IEMAND moet verantwoordelikheid vat vir die voortdurende oorlog en dood op die Kaapse Vlakte. Só sê die South African National Civic Organisation (Sanco) omdat moorde in bendegeteisterde areas voortgaan ondanks die ontplooiing van die army daar. Die Wes-Kaapse Sanco-voorsitter, Thando Dedezana, eis die afdanking van die polisieminister, Bheki Cele, en die provinsiale minister van gemeenskapsveiligheid, Albert Fritz. Verwyder Dedezana sê: “Die ontplooiing van die Suid-Afrikaanse Nasionale Weermag het geen positiewe resultate gebring nie. “Namens almal wat in die geaffekteerde bende gebiede woon, eis ons politieke verantwoordelikheid. “Minister Cele en die provinsiale minister, Fritz, moet uit hulle poste verwyder word. “Ons eis dat pres. Cyril Ramaphosa ingryp en ’n sosio-ekonomiese oplossing kry vir die krisis op die Kaapse Vlakte. “Die ontplooiing van die army het nie bendeverwante aktiwiteite uitgewis nie. “Dit het ook nie moord- en misdaadsyfers op die Kaapse Vlakte laat daal nie.” Volgens hom het inwoners aangedui dit het net veroorsaak dat bendes hulle metodes verander en aanpas om hulle aktiwiteite voort te sit. Fritz het teruggekap en sê Sanco se oproep vir sy afdanking is “cheap politiek”. Volgens hom sal die provinsiale regering binnekort onder die leierskap van die premier, Alan Winde, ’n uitgebreide ondersteuningsprogram in tien bendegeteiserde areas loods. Die fokus van dié program is om onder meer jong mense te teiken voordat hulle bendes join. Dit sal in werking gestel word te midde van die army, cops en metro cops se pogings om stabiliteit te bring, sê Fritz. “Die Wes-Kaapse regering het al voorheen genoem dat die army alleen nie misdaad in die provinsie sal hokslaan nie. “Die army se ontplooiing moet saam met verskeie ontwikkelingsprogramme geïmplementeer word.” Planne Volgens Fritz is een van die grootste uitdagings dat die polisie se ondersoekwerk deegliker gedoen moet word om die vrylating van verdagtes weens ’n gebrek aan bewyse te beperk. Dedezana sê egter Fritz se reaksie is ’n bewys dat hy nie weet hoe om bendegeweld te voorkom nie. “Die DA het in die 2019-verkiesings gesê hulle het planne en strategieë om die Wes-Kaap veiliger te maak. “Bendes en bendeverwante geweld is nie ’n nuwe verwikkeling nie.”