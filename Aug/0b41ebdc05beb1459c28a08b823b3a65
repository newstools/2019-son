TWEE mans, wat 'n werksoeker na bewering in die gesig geskiet en sy liggaam onder 'n brug gedump het, wil nou borgtog hê. Garry Wiblin (36) het Maandag tydens sy borgtogaansoek in die Delmas-landdroshof gesê sy familie het hom nodig. Sy medebeskuldigde Dennis Grosse (68) het op sy beurt gesê hy ly aan fase-3 kanker, nierversaking en atritis. Luidens die klagstaat het Wiblin en Grosse, wat as plaassekuriteitswagte gewerk het, op 17 Junie vir Doctor Masilela (30) vermoor. Masilela se ontbinde liggaam is ‘n maand na sy verdwyning gevind. Albei mans het onskuldig gepleit op klagte van moord, aanranding met die doel om ernstig te beseer, regsverydeling en lykskending. David Lecodeur, 'n plaasbestuurder van Stompiesfontein wat intussen staatsgetuie gedraai het, het erken hy het Masilela met sy bakkie gestamp toe hy vir hom en 'n vriend betrap terwyl hulle boontjies gesteel het. Lecodeur sê egter Masilela het nog geleef toe hy hom met Wiblin en Grosse gelos het. Wiblin het getuig dat hy 'n swart man op Lecodeur se bakkie gesien het. "Die man het gevra om op my te leun om van die bakkie te klim. Toe hy af is, het Dawie (Lecodeur) hom met die vuiste begin slaan en geskop toe hy geval het. Sy kop, neus en mond het gebloei," het Wiblin gesê. Volgens Wiblin het Masilela opgestaan en weggehardloop en dat hy na dit die plaas verlaat, huis toe gegaan en TV gekyk het. Themba Lusenga, die staatsaanklaer, het toe aan Wiblin gesê: "Ek stel dit aan jou dat jy die oorledene tussen die oë deur die voorkop geskiet het en sy liggaam van die brug tot binne die pad gegooi waar 'n kar oor hom gery het." Wiblin het dit ontken. Lusenaga sê Wiblin kan nie in aanmerking kom vir borgtog nie omdat hy beplan om uit die land te vlug. Hy sê Wiblin het ook gelieg oor sy vorige veroordelings van aanranding met die doel om ernstig te beseer. Grosse het gesê hy het laas naweek tydens aanhouding ‘n stroke gehad. - SowetanLive 