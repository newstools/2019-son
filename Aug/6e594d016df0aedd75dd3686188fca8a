'N DURBANSE skoolhoof moet voor 'n dissiplinêre komitee verskyn omdat hy nie opgetree het teen onderwysers wat seksuele gunsies by leerlinge wou hê nie. Dit kom ná die KwaZulu-Natalse onderwysdepartement ondersoek ingestel het nadat leerlinge in 'n video op sosiale media hul frustrasies met sommige onderwysers gedeel het. Leerders van die Grosvernor Girls en hul ouers het Maandag voor die skoolhekke betoog. Een van die ouers sê haar dogter is erg getraumatiseer. "My dogter is baie toegewyd aan haar skoolwerk, maar sy was onlangs nie haarself nie. Haar punte het aansienlik gedaal," het die ouer gesê. Die ouer het intussen 'n klag by die polisie gelê. 'n Ander ouer sê hulle verwag dat kinders veilig is wanneer hulle skool toe gestuur word. "Ons kan nie 'n situasie het waar onderwysers advantage wil vat van ons kinders nie. Ons eis dat die skuldiges lewenslank uit onderwys geskors word." Kwazi Mthethwa, woordvoerder van die KwaZulu-Natalse onderwysdepartement, het Woensdag gesê senior amptenare van die departement het met 'n voorlopige ondersoek begin. Mthethwa sê een onderwyser is reeds sover geskors. Hy sê die skoolhoof sal gedagvaar moet word om te verduidelik hoekom hy nie opgetree het toe die bewerings vroeër vanjaar gemaak is nie. - SowetanLive