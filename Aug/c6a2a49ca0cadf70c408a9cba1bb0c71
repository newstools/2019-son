DIE Nasionale Raad vir Persone met Gestremdhede (NRPG) is geskok dat 'n "kwesbare en weerlose persoon" in Durban die slagoffer van 'n huisbraak was. Die slagoffer, 'n parapleeg, was buite in sy tuin toe vyf rowers op sy huis in Malvern toeslaan en met van sy besittings vlug. Die rowers het na bewering ook skote op die slagoffer se buurvrou afgevuur toe sy uit haar huis kom terwyl die voorval plaasgevind het. Therina Wentzel-Du Toit, direkteur van die NRPG, sê dit is uiters betreurenswaardig dat Suid-Afrikaners tevrede moet wees met 'n hoë misdaadsyfer. "Die spesifieke voorval, waar die slagoffer veral kwesbaar en weerloos is, is skokkend en hartseer." Wentzel-Du Toit vra die land se beleidmakers om dringend op te tree om misdaad in Suid-Afrika te bekamp. Sy hoop die skuldiges in dié spesifieke saak word gevang en gestraf. "Ons almal moet veilig in ons huise voel. Persone met gestremdhede is veral kwesbaar en maklike teikens vir misdadigers. Ons vra gemeenskappe om na mekaar om te sien en vir die polisie en die geregstelsel om beslissend teen boewe op te tree." 