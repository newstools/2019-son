DIS AL dag 4 en steeds slaap Klein Akker se arme mense onder die sterre. Dit raak al hoe gevaarliker en onveiliger langs die Botfontein-pad in Kraaifontein vir die inwoners wat Maandag met bulldozers uit hulle huise gedryf is. Dis veral die onskuldige plaaskinders wat niks van die grootpad en verkeer weet nie vir wie gevrees word. Sedert Maandag is twee van die mense se honde reeds doodgery. Die meer as 400 mense – om die getal konserwatief te raam – wag dringend op ’n antwoord oor waarheen hulle van hier moet swerf. Die inwoners het hulle Woensdag saam met die Suid-Afrikaanse Menseregtekommissie (SAMRK) tot die Kuilsrivier-landdroshof gewend om ’n interdik teen die uitsetting te reël. Gister het die hof beslis dat die Stad Kaapstad hulle ’n tydelike behuising site moet bied en van behuising kits moet voorsien. Duke Baartman, ’n jong pa, sê hy weier om Philippi toe te trek waar die Stad grond beskikbaar gestel het aan hulle. Baartman vaar uit: “Hulle dink niks van ons nie! “Hulle wil ons ver van ons werksplekke af gooi. “Gaan die ou mense naby genoeg hospitale wees? “Ek verdien nog nie eens R900 per week nie. Al my geld sal dan vir taxi fare gaan om by die werk uit te kom. “Hulle dink niks van ons wat so buite moet slaap nie. Hulle sakke is vol geld. “Die polisie kom hier en wil vir ons sê ons moenie die komberse as skuiling gebruik nie. Wat as ek die volgende dag wakker skrik en my kind lê stokstyf langs my? “Hulle sal dan f*kk*l met my te doen hê nie. Die n**i*rs maak asof ons varke is.” Baartman sê hy voel sy menseregte word hom ontneem. Belieg “Hulle het nie eens vir ons kans gegee om al ons goed uit te kry nie,” tier hy voort. “Hulle wil die hof nou belieg om te sê hier het niemand op die plaas gebly nie en dat die hokke leeg gestaan het.” ’n Pa van vier kinders, Joseph Albertus, sê sy kinders sal die trauma wat hulle deurgemaak het vir altyd onthou. Albertus skel: “Die n**i*rs dink nie aan ons kinders nie. Hulle het al ons goed gevat en by die scrapyard gaan verkoop. “Ek is nie ryk nie en het nie geld nie, maar wat ek besit het, was waardevol vir my. Hulle rob ons!” Tammy Carter van die SAMRK het aan Son gesê die landdros het beslis dat die Stad die mense noodakkommodasie moet bied. Volgens Carter moet die inwoners nou Philippi toe trek. Carter sê: “Ons het dit onder die landdros se aandag gebring dat veral aan die kinders, wat Woensdag met eksamen begin, gedink moet word. “Die werkers gaan sukkel om by hul werk uit te kom. “Die koste vir vervoer gaan te hoog wees en die mense sal nie kan lewe nie.” Carter sê hulle sal nie opgee nie. Malusi Booi, die mayco-lid vir menslike nedersettings, sê die hof het die Stad beveel om die mense binne 24 uur ’n tydelike behuising site te bied en van behuising kits te voorsien.