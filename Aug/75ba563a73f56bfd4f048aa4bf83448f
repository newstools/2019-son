DIE polisie in Humansdorp het ’n man (35) gearresteer in verband met die moord op ’n inwoner van St. Francisbaai. Kapt. Gerda Swart, ’n polisiewoordvoerder, sê Duncan Lethbridge (76) is verlede week in ’n huisrooftog dood. Hy is saam met sy vrou (71) en hulle huiswerker vasgebind. Twee rowers het daarna die huis geransack. Ure later het die huiswerker daarin geslaag om die bure te roep. Die bure het onmiddellik die ambulansdienste en die polisie ontbied. Mond Lethbridge se lyk is op die sitkamervloer gevind. Sy mond was toegemaak met sticky tape­. In ’n nadoodse ondersoek is bevind hy het versmoor van ’n stuk materiaal waarmee hy gegag is. Kontant en ander waardevolle items is gesteel. Die verdagte sal binnekort in die landdroshof verskyn op klagte van moord en roof. Swart sê nog arrestasies sal binnekort gemaak word.