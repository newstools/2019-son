DIE polisie het twee verdagtes gearresteer in verband met 'n sakeroof by 'n supermark in Malmesbury waarin drie mense dood en twee beseer is. Kapt. FC van Wyk, 'n polisiewoordvoerder, sê speurders van die eenheid teen georganiseerde misdaad en ondersoekers van die Milnerton-polisiegroeping het die verdagtes, 34 en 35-jaar oud, in Bellville-Suid gearresteer. Van Wyk sê nog 'n verdagte word vir ondervraging aangehou en dat speurders warm op die spoor van twee ander verdagtes is. Luidens berigte het vier verdagtes die sakeperseel binnegegaan, 'n aansienlike bedrag geld gevat en op mense geskiet. Van Wyk sê meer arrestasies kan binnekort volg.