DIE verhoor van ’n vrou en haar lover wat saam met twee ander mans teregstaan vir die moord op haar skelmpie, begin Maandag in die Baaise hooggeregshof. Die beskuldigdes is Unathi Mxazi (19), Khayalethu Lubisi (26), Mvuzo Jack (25) en Khanyiswa Zinco (27). Hulle het gister vlugtig in die hof verskyn. Die beskuldigdes staan tereg op klagte van sameswering om moord te pleeg met verswarende omstandighede, roof met verswarende omstandighede en moord. Die slagoffer was Unathi Bless. Luidens die klagstaat was Bless ’n getroude man wat ’n buite-egtelike verhouding met Zinco gehad het. Jack was in daardie stadium ook Zinco se lover. Jack en Zinco het albei in Ikamvelihle Village in Motherwell gewoon. Op 31 Augustus 2017 het Bless vermis geraak. Die klagstaat lui Jack en Zinco het saamgesweer om Bless te rob. Zinco het telefonies reëlings­ getref om Bless op 31 Augustus 2017 te ontmoet. Sy het Bless na be­wering gelok om haar te ontmoet by ’n adres in Matolanastraat, Ikamvelihle Village. Jack en Lubisi het luidens die klagstaat ook beplan om Bless te rob. Aangerand Terwyl Zinco en Bless na bewering saam in die huis in Matolanastraat was, het Mxazi, Lubisi en Jack by die vertrek ingestap. Hulle het Bless luidens die klagstaat aangerand en op sy bankkaarte en PIN aangedring. Hy is na bewering ook beroof van sy beursie, belt, selfoon en R450 kontant. Bless is toe dood weens die aanranding. Die beskuldigdes het toe na bewering Bless se lyk in sy eie motor geplaas en die kar gery tot by die Ou Uitenhage-pad, waar hulle sy lyk gedump het. Luidens die klagstaat het hulle hierna Bless se voertuig agtergelaat in Ngonyamastraat, NU 8, Motherwell. Jack het na bewering Bless se selfoon verkoop. Getuies ’n Nadoodse ondersoek op die slagoffer dui die oorsaak van sy dood aan as “undetermined” omdat die lyk reeds in ’n gevorderde stadium van ontbinding was. Luidens die ondersoek kan beserings aan die bors nie uitgesluit word nie. Die staat beoog om sowat 20 getuies te roep. Eric Skepe verteenwoordig Mxazi, Xolile Bodlo vir Lubisi, James Riley vir Jack en Khaya Saziwa vir Zinco. Hulle bly in aanhouding. Adv. Mark Driman kla aan.