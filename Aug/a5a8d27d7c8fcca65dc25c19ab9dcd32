’N BOKSER wat al met Tyson Fury kragte gemeet het, is Kevin Lerena se volgende teenstander. Dít is die jongste nuus uit Rodney Berman se kamp vir sy toernooi op 21 September by Emperors Palace. Lerena verdedig dan sy IBO-tussengewig­titel teen Sefer Seferi, wat al 23 van sy 25 gevegte gewen het. Seferi het op 9 Junie 2018 na die swaargewigafdeling opgeskuif waar hy ’n hele paar wilde houe na Fury ingekry het. Seferi moes egter uiteindelik die handdoek ingooi. Hy is nou terug na sy regte gewig en behoort ’n uiters strawwe toets vir Lerena te wees. Seferi se promotor, Erol Ceylan, sê daar is geen manier dat Seferi na Albanië gaan terugkeer sonder die gordel nie. “Hierdie is ’n massiewe geleentheid vir Seferi om die kampioen te word. Sedert hy terug is in die tussengewig­afdeling is hy onoorwonne. “So, wees gewaarsku, ons is op pad,” het hy op Golden Gloves se webblad gesê. Hindernisse Lerena se pad gaan van hier af al hoe steiler word om die boonste leer in sy afdeling te bereik. As hy met Seferi kan af­reken, lê daar nog ’n paar hindernisse voor.