’N SONDAG oppie Kaapse Vlakte sonder koesiesters is soos ’n woestyn sonder sand. So, in die lig van die eerste Wêreld-koeksisterdag wat op 1 September gevier word, word lesers gevra om hulle beste koesiester-resepte uit te haal en te wys. ’n Koesiester-bakkompetisie word op dié dag gehou. So, die welbekende koekie wat in ander plekke boringly as doughnut bekend staan, kan van jou ’n wenner maak. Hier in die Kaap is die koesiester so tradisioneel soos Tafelberg self. Mense moet al omtrent drie dae voor die tyd hulle bestellings plaas by die koesiester-bakker wat hulle dink die lekkerste koesiesters maak. Wanneer die deadline misgeloop word, word die arme kinders douvoordag wakker gemaak en met ’n bakkie na antie Kullie gestuur om daar te koop. Byt So maak jy seker hulle kry at least genoeg voor kerk. Terwyl jy dus so lekker aan jou warm koesiester byt en die jazzmusiek op die agtergrond speel of jy nog in die bed lê en oor kerkklere dink, onthou: Jou gunsteling-koesiester kan ook ’n wenner in ’n kompetisie wees. Die kompetisie vind op 1 September plaas by die Radisson Red Hotel by die V&A Waterfront. Dit begin 09:30 en die kwaaiste koesiesters sal R12 000 wen. Sjef Naseer Abdullah van die Radisson het ook belowe om koesiesters van die wenner te koop om elke Sondag voor te sit.