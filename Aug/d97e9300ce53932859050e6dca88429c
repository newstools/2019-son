KOBUS van Wyk se drie in die doodsnikke op Kingspark het die Sharks Saterdag weer op die wenpad geplaas in die Currie Cup. Van Wyk het met die laaste beweging van die wedstryd in die hoek gaan druk om die Cheetahs met 27-20 te klop. Die telling was tot op die nippertjie 20-20. Die Sharks beleef sover nie ’n baie goeie Curriebeker-seisoen nie. Dit is net hulle tweede oorwinning. En ten spyte van die nederlaag sit die Cheetahs steeds in die derde plek. Albei spanne het met tye die wedstryd oorheers. Maar die Sharks se losskakel, Curwin Bosch, het gesukkel en die Cheetahs moes meer munt daaruit geslaan het. Bosch het ongemaklik gelyk op die veld en hoewel hy twee drieë verdoel het en ’n drop goal oorgeklits het, was sy taktiese skopwerk van stryk af. Daar was duidelik iets fout met hom en hy is later vervang. Puntemakers SHARKS – drieë: Lwazi Mvovo, Aphelele Fassi, Kobus van Wyk; doelskoppe: Curwin Bosch (2), Rhyno Smith; strafskop: Bosch; skepdoel: Bosch. CHEETAHS – drieë: Joseph Dweba, Benhard Janse van Rensburg, Carel-Jan Coetzee; doelskop: Louis­ Fouché; strafskop: Fouché.