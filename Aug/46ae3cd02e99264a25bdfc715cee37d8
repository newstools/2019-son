DIS tyd dat ons raad oor politiek van ’n stripper moet vat! Cardi B se doel is om die jeug in te lig oor die kandidate vir wie hulle moet vote. Sy gaan haar platform van miljoene mense gebruik om dit te doen. En hoewel mense haar maan om haar eerder by haar rap-musiek te bepaal, gaan sy haar nie aan hulle steur nie. Sy gaan steeds voort om haar mening oor politiek te lug. Nie net het sy in ’n video geskel oor mense wat sê sy moet eerder haar lip zip oor politiek nie, ek sien op vox.com sy het ook ’n onderhoud saam met die politikus Bernie Sanders gedoen. Sanders is weer een van die kandidate om die oval office in 2020 oor te neem. Opgevoed Cardi het in die video laat hoor dat sy gatvol is vir mense wat gereeld na haar verlede as ’n stripper verwys. “Liewe bloggers en influencers, ons het die mag om ons jeug te beïnvloed om opgevoed te word oor ons demokratiese kandidate. “Julle sien die Republicans is bang om op te staan teenoor Trump oor hy dalk hulle positions van hulle kan wegvat. Sien, die Demokrate gee net nie ’n f*k om nie.” Sy meen dis tyd dat die Yanks ophou praat oor watter gemors hulle president, Donald Trump, twiet, want hy probeer hulle net aflei van die booshede wat hy aanvang. “Ek preek al oor politiek sedert ek skewe tande het. “Julle sê heeltyd julle sal nie raad van ’n stripper oor politiek vat nie. As julle egter opgeskeep gaan sit met dieselfde president waaroor julle gereeld kla, dan gaan julle besef julle moes eintlik na die stripper geluister het.”