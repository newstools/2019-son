DIE mayor het beloftes gemaak, maar die inwoners sê bitter min daarvan is al nagekom. Die inwoners van die informele nedersetting Vastrap in die Baaise noordelike gebiede suffer maar voort. Hulle is moedeloos oor hulle lewensomstandighede en wonder wat van Mongameli Bobani, die Baaise burgemeester, se beloftes aan hulle geword het. Dinsdag het die inwoners betoog deur tyres te brand en paaie af te sper. Standfordweg, William Slammert-rylaan en die Booysenpark-hoofpad is met klippe toepak. Selfs ’n bulldozer is langs die Booysenpark-gemeenskapsaal uitgebrand. Dit volg nadat gemeenskapsleiers al verskeie kere met die Nelson Mandelabaai Munisipaliteit in verbinding getree het. Niemand het egter nou al sedert Februarie uitgekom nie. Kapt. Sandra Janse van Rensburg, ’n polisiewoordvoerder, sê die Bethelsdorp-polisie en die polisiëringseenheid vir openbare orde (Pop) was gisteroggend op die toneel. “ ’n Dossier vir kwaadwillige saakbeskadiging is aangelê. Niemand is gearresteer nie,” sê Janse van Rensburg. In September 2018 het Bobani en ander hoës dié informele nedersetting besoek. Hulle het belowe hulle sal ligte laat installeer, paaie laat teer en elektrisiteit na die mense bring. Daar’s ook belowe die area sal skoongemaak word en daar’s planne om die mense te relocate na plotte waar huise gebou sal word. Volgens die inwoners is daar een werkende lamppaal geïnstalleer, die paaie is half skoongeskraap en hulle steel maar steeds krag. Die plek is nog vol vullis en daar is enkele waterkrane beskikbaar vir die honderde inwoners. Die mense het ook nie toilette nie en moet hulle nood in emmers verlig. Die meeste mense het aansoek gedoen vir ’n huis, maar wag al langer as 10 jaar op dié vlak. In Februarie het die munisipale hoës Vastrap weer besoek. Behalwe die skrapery van paaie en herstel van ligte, het hulle belowe die inwoners sal teen die einde van Maart krag hê. Daar is nie ’n tydlyn vir die bou van huise gegee nie. Bobani het laas jaar self met Marlene Booysens (57) gepraat en vir haar gesê sy is hulle eerste prioriteit. Koue “Ek is in ’n rolstoel, want al twee my bene is verlede jaar afgesit oor gangreen. Ek moet myself help met ’n emmer en dis baie moeilik. “Die mense hier in die blou containers raak siek. Hierdie jaar is daar al ses mense dood van die koue,” sê sy ongelukkig. Sy sê sy weier dat haar lyk uit Vastrap gedra word. By die containers is daar enkele toilette geplaas, maar talle van dié het nie eens deure nie. Magdalene Peterson (75) se seun, Brian, is laas Donderdag in sy container dood weens siekte. “Hulle sê hulle gaan ons in ’n huis sit, maar daar is nog niks nie. Dis bitter koud in die aande. Ek was al drie keer dokter toe, dan gee hulle vir my pille,” sê Peterson. Khaya Makalima (40), ’n Vastrap-gemeenskapsleier, sê hulle wil graag gerelocate word na die oop vlak oorkant Booysenpark. Taal “Hulle moet vir ons grond gee op Jagtvlakte, want die 386 sites in Vastrap is nie genoeg vir almal nie. Mense sterf van elektriese skokke en koue. Hulle shacks lek. “Ons wil hê die mayor moet self hierheen kom. Die enigste taal wat hulle verstaan, is tyres brand,” sê Makalima. Hy sê hulle sal aanhou daarmee totdat Bobani uitkom. Bobani sê inwoners wat ongelukkig is, moet die regte kanale volg. “Hulle moet na hulle wyksraadslid gaan, wat dit dan na ’n hoër kantoor sal verwys. Ons deure is oop en ons is ’n regering wat na sy inwoners luister. “Ons is in die proses om die shacks te elektrifiseer, soos wat ons in Motherwell en Uitenhage gedoen het. Ons is ook in die proses om mobiele toilette op te slaan,” voeg Bobani by. Hy doen ’n beroep op die inwoners om nie te betoog en eiendom te beskadig nie.