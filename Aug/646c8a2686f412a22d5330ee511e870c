DIE Westelike Provinsie het Saterdag in Bloemfontein teen die Cheetahs skandes gemaak. John Dobson, afrigter, se span het met 33-38 teen die Vrystaters vasgeval. Die bonuspunt-sege vir sy eweknie Franco Smith en dié se manne het verseker dat hulle boaan die Currie Cup-puntelys eindig. Die Cheetahs speel Saterdag 17:00 in die Rosestad gasheer vir die Sharks in die een semifinaal. Die Goue Leeus verwelkom Griekwas 14:00 in Johannesburg vir die ander een. Dis die eerste keer in die geskiedenis van die Currie Cup dat die WP nie die uitspeelrondes van dié roemryke kompetisie haal nie. Die Streeptruie kan net hulleself blameer nadat hulle op twee geleenthede in die game met 21 punte voorgeloop het. WP het vroeg voorlangs oorheers, veral in die skrums. Hulle het die Cheetahs ook met hulle opskietverdediging onder groot druk geplaas. Toe Juarno Augustus in die tweede helfte in die linkerhoek gaan druk, het dit gelyk asof die WP die game gaan wen. Die TV-skeidsregter het egter beslis dat die aangee vorentoe was. Die Cheetahs het ses drieë teenoor die WP se drie gedruk. As ’n span net twee van sy ses games in die Currie Cup wen, verdien hy nie om naby die beker te kom nie.