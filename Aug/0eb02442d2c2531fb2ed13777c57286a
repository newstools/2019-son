DIE oë van die Reënboognasie sal Vrydagaand op Siya Kolisi vasgenael wees. Dis omdat die Springbok-kaptein van ’n kniebesering herstel het en beskikbaar is om te speel. Hy oefen al drie weke saam met die Westelike Provinsie-span wat ’n Currie­beker-wedstryd teen die Pumas op Nuweland sal speel. Die coach van die WP, John Dobson, het gister bevestig dat Kolisi in alle waarskynlikheid van meet af aan ingespan sal word. Plan Kolisi sal die geleentheid wil benut om te wys hy is fiks vir die Wêreldbeker-toernooi (WB). Dobson het gister ná die WP se slypsessie by die Sentrum vir Uitnemendheid in Bellville gesê: “Ons plan met Siya is om met hom te start. Hy sal die span baie selfvertroue gee. “Wanneer die span swak vaar, kan die kleedkamer soms soos ’n lykhuis voel. So, ek dink net sy teenwoordigheid sal ’n groot verskil maak.” Dobson sê ook Kolisi sal nie skielik die leisels as kaptein oorneem nie. Die span se gereelde kaptein, Chris van Zyl, behoort die troepe dus teen die manne van Nelspruit aan te voer. Dobbo sê daar’s ’n mate van déjà vu aan Kolisi se terugkeer. In 2015 het die span se kaptein, Jean de Villiers, sy eerste wedstryd ná ’n besering ook net voor die WB gespeel. De Villiers het nie die wêreld aan die brand gespeel nie, maar hy het Suid-Afrika steeds in daardie WB in Engeland aangevoer. Dobson meen: “Ja, dis presies dieselfde situasie: Albei spelers is dieselfde omdat hulle baie professioneel is en gretig is om weer te speel. “Siya is nou byna drie weke by ons. Hy is betrokke by elke sessie en hy lewer ’n groot bydrae. Jean was dieselfde. “Ek hoop hy gaan ons baie confidence gee.” Die Pumas het die verdedigende Curriebeker-kampioen, die Sharks, Saterdag in die Mbombela-stadion met 27-20­ geklop. Dobson het bevestig dat hy sy sterkste span teen Jimmy Stonehouse (afrigter) se spelers sal kies. Hy sê die Pumas hou ’n bedreiging in en maan: “Die Pumas speel nie meer hulle tradisionele spel nie. “Hulle het steeds groot, swaar slotte wat met ’n fisieke aanslag sal kom, maar hulle speel die bal ook nou wyd.”