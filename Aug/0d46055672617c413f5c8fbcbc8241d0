VAN Pontius na Pilatus! Só val Cape Town City rond vir ’n tuisveld voor die nuwe seisoen van die Premiersokkerliga (PSL). City se eienaar, John Comitis, sê dis die Stad Kaapstad se skuld dat die Cape Town Stadium (CTS) nie altyd vir hulle beskikbaar is nie. Comitis sê hy is nou keelvol daarvoor en het sy mond die laaste paar dae behoorlik uitgespoel oor die Stad die Citizens soos ’n loslappie behandel. Eers moes City laas week sy eerste “tuiswedstryd” van die PSL-seisoen teen Stellenbosch na die Athlone-stadion skuif. En onlangs is Comitis-hulle ingelig City moet sy MTN8-kwarteindstryd Saterdag teen Polokwane City op Nuweland speel. Dis omdat Ajax Cape Town die Athlone-stadion gebied is vir sy Nasionale Eerste Liga (NFD)-wedstryd teen Free State Stars. Behandel Dan moet ’n mens ook nie vergeet nie: City moes laas seisoen ’n tuiswedstryd teen Kaizer Chiefs in Durban gaan speel oor die Stad se swak beplanning. Comitis sê die Stad behandel plaaslike sokker soos ’n onooglike stiefkind. Hy sê: “Was dit enige ander sport, sê maar rugby, sou dinge reg gewees het. Hulle vat ons vir granted.” Die CTS se hoofbeampte, Lesley de Reuck het bevestig dat City­ se volgende PSL-wedstryd, die grote teen Kaizer Chiefs, beslis in die CTS sal wees. De Reuck sê: “Die stadion was net nie beskikbaar vir die een PSL-wedstryd en die MTN8-een Saterdag­ nie, maar die res van die wed­stryde sal voortgaan soos geskeduleer.”