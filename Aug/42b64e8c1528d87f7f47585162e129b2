DIE enigste oplossing om vroue te beskerm is om die doodstraf terug te bring. Dit was die algemene gevoel onder mense gister by die Athlone-landdroshof. Meghan Cremer, ’n bekende perderuiter van Knysna, se lyk is ’n week gelede gevind nadat sy op 3 Augustus spoorloos verdwyn het. Jeremy Sias (27), Charles Daniels­ (30) en Shiraaz Jaftha (34) het gister in die hof verskyn in verband met die moord op Cremer. Sias, wat heeltyd sy gesig onder ’n trui probeer wegsteek het, het ’n hangende saak vir die diefstal van ’n voertuig en is voorheen op ’n klag van aanranding skuldig bevind. Sias is die beskuldigde wat die polisie na Cremer se lyk geneem het. Haar oorskot is 80 m van haar huis af gevind. Volgens ’n ingeligte was die moord ’n bende intitation. Jaftha is al tevore skuldig bevind vir die besit van dwelms en het ’n hangende saak vir moord. Daniels en Sias­ het die hof ingelig hulle wil nie borgtog hê nie. Daniels het ook ’n hangende saak vir diefstal en is vir die besit van dwelms skuldig gevind. Meer as 200 mense het uitgekom om voor die hof teen die toestaan van bail aan die drie te betoog. Vanessa Cookson (40), ’n inwoner wat by die optog was, sê sy het genoeg van die wrede misdade teen vroue gehad. “Die enigste oplossing is om die doodstraf terug te bring. “Hoeveel vroue moet nog so wreed sterf? Onskuldige vroue.” Rdl. Elton Jansen het ook die hofsaak bygewoon, maar moes buite staan omdat die hofsaal propvol was. Jansen sê misdaad is besig om handuit te ruk en daar moet so gou moontlik ’n oplossing gevind word. “Dis hartseer dat so ’n jong, onskuldige vrou haar lewe moes verloor.” Petisie Bronwyn Litkie, stigterslid van die organisasie SA Women Fight Back, sê hulle is nie net vir Cremer daar nie, maar vir alle vroue wat mishandel word. Die groep het ’n petisie aan die hof oorhandig met meer as 65 000 handtekeninge van vroue wat borgtog vir die drie teenstaan. “Ons is hier vir justice vir vroue. Ons het ’n lys opgestel van vroue wat vermoor of mishandel is. Binne ’n week het 25 name na 200 name gegroei. “Dis skokkend en hartseer. Ek is ’n vrou en ek weet nie meer wat om te dink nie.” Jaftha verskyn op 11 September vir ’n aansoek om borgtog. Die moordsaak is tot 16 Oktober uitgestel.