’N MAN van Prins Albert wat van die moord op sy oom aangekla was, het in Oudtshoorn se streekhof ’n opgeskorte vonnis vir strafbare manslag gekry. Alfonso Kleyn (23) het in sy pleitverduideliking erken hy het sy oom Jakop Kleyn (45) op 3 Februarie 2018 op die grond neergegooi. Sy oom het op sy nek geland en gesterf. Kleyn het onskuldig gepleit op die moordklag. Volgens hom was hy dié dag baie kwaad omdat Jakop hom vasgehou het terwyl twee ander familielede, Elize Kleyn en sy oompie Wiwie, hom met die vuiste geslaan het. Hulle het daarna weggehardloop en hy het sy oom van agter platgeduik. “My oom het op sy nek geval en nie weer opgestaan nie,” sê Kleyn in sy pleitverduideliking. Streeklanddros Ntsoki Moni het by vonnisoplegging in ag geneem dat Kleyn skuld erken het op ’n klag van strafbare manslag en berou getoon het. Hy is ’n eerste oortreder en luidens getuienis in die hof ’n “verantwoordelike gesinsman”. Kleyn is tot ses jaar tronkstraf gevonnis. Dis in geheel vir vyf jaar opgeskort op voorwaarde dat hy nie in dié tyd weer aan ’n geweldsmisdaad skuldig bevind word nie.