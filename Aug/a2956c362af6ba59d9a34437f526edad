DIE Stad Kaapstad se geduld raak op met taxi drivers wat soos padvarke tekere gaan. JP Smith, die Stad se mayco-lid vir veiligheid, sekuriteit en maatskaplike dienste, sê party taxibestuurders se gedrag is onaanvaarbaar. Volgens Smith gaan hulle binnekort strenger beheer op die paaie toepas. Hulle is besig om wetgewing oor verordeninge op te stel. Dít kom nadat nog ’n jong man die afgelope week sy lewe in ’n taxi­ongeluk verloor het. Die ongeluk het op Jakes Gerwel Drive in Newfields plaasgevind. Moe­neeb Brookes van Mitchells Plain is daarin oorlede. Brookes was na verneem word op pad werk toe toe die taxi op die N7 rol. Russel Meiring, woordvoerder van ER24, sê toe die nooddienste op die toneel kom, was die taxi op sy sy. “By nader ondersoek het paramedics ’n man gevind wat in die taxi vasgekeer was. “Die brandweerdienste het die man uitgehaal en gevind dat hy talle beserings opgedoen het. “CPR en gevorderde behandeling is onmiddellik begin, maar ná 30 minute het hy aan sy wonde beswyk.” Ag passasiers is op die toneel behandel. Hulle is na nabygeleë hospitale geneem vir nog behandeling. Smith sê die taxibedryf moet verantwoordelikheid vat vir sy optrede op die pad. “Ek doen ’n ernstige beroep op bestuurders om beter ag te slaan op verkeersreëls en om hulle boetes te betaal.” Smith voeg by hulle het in vier dae 176 taxibestuurders gearresteer. Dié drywers het altesaam 1 596 uitstaande lasbriewe teen hulle en boetes wat byna R3 miljoen in totaal beloop. “Een van die drywers (50) het 167 uitstaande lasbriewe. “By hom is ’n vuurwapen gekry waarvan die lisensie verval het.” Smith sê die verkeersdienste word gereeld oorval met klagtes oor taxibestuurders. Gister was daar nog twee taxi-ongelukke: een op die N2 naby die R300 en een op die hoek van Military Road en Prince George Drive. Kenny Africa, Wes-Kaapse verkeershoof, sê taxibestuurders moet ophou dink hulle is bo die wet verhewe. Permitte Africa sê hoewel daar baie goeie taxidrywers is, is daar ook ’n klomp wat mense se lewe in gevaar stel. “Oor die algemeen dink taxibestuurders hulle is in beheer van die pad. “Hulle moet onthou, ons kan ’n aansoek bring om hulle permitte weg te vat as hulle mense se lewe in gevaar stel.”