TWEE mans is gearresteer nadat hulle dieselfde bergfiets binne net 10 minute twee keer in aparte voorvalle probeer steel het. Die voorvalle het Maandag omstreeks 13:00 gebeur toe die polisie na ’n huisbraak in Kwaggastraat in Jeffreysbaai ontbied is. Sers. Majola Nkohli, polisiewoordvoerder, sê toe die cops by die toneel opgedaag het, het hulle gehoor ’n verdagte het ’n fiets uit die huis se garage gesteel. “Sowat 3 km van die toneel het die polisie ’n man gesien wat by die beskrywing van die verdagte pas. Toe die man die polisie sien, het hy die fiets op die grond neergegooi en te voet gevlug na ’n nabygeleë informele nedersetting. “Polisiebeamptes het die verdagte tussen die shacks gecorner en gearresteer.” Maar toe die beamptes terugkom by die toneel waar die fiets gelos is, was die fiets al klaar weer gesteel. “Die spore van die fiets­wiele het die polisie tot ’n nabygeleë shack gelei, waar die fiets gevind en nóg ’n man gearresteer is.” Die twee langvinger-manne, 22 en 26 jaar oud, het gister in die Humansdorp-landdroshof verskyn. Die een skurk word aangekla van huisbraak en die besit van gesteelde goedere. Die ander snaar moet antwoord vir diefstal en die besit van gesteelde goedere.