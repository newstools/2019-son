’N ONGELUK het Maandag die lewe van twee skool­kinders en die bestuurder van die voertuig geëis. Die twee gr. 10-leerders van die Senior Sekondêre Skool Phakamisa was in ’n oorlaaide voertuig op pad huis toe. Die ongeluk het op die R408 tussen Engcobo en Dutywa gebeur. Mali Mtima, woordvoerder van die Oos-Kaapse onderwysdepartement, het gesê in ’n verslag word beweer die voertuig waarin die leerders gereis het, mag net sewe passasiers vervoer. Daar was egter 12 passasiers in. Nege kinders is ernstig beseer toe die drywer die voertuig omgegooi het. “Die beseerde leerders is inderhaas na die All Saints Hospitaal geneem.” Ses van die nege leerders is reeds ontslaan. Die ander drie het ernstiger beserings opgedoen. Hulle is later verskuif na die Nelson Mandela Akademiese Hospitaal in Mthatha. Mtima het gesê een van dié leerders het ’n arm gebreek, een ’n sleutelbeen en een ’n been. Strenger Die departement het vir al die leerders berading gereël. Interns by maatskaplike werk en beamptes van support services help om die leerders te debrief. Die Oos-Kaapse LUR vir onderwys, Fundile Gade, het op wetstoepassers ’n beroep gedoen om strenger te wees wanneer dit kom by die voertuie wat leerders vervoer. “Die dood van leerders is baie hartseer en ontstellend. “Ons hoop die families vind in dié moeilike tyd in God troos,” sê Gade.