DIT is nie net vroue wat uitgebuit word as dit by sekswerk kom nie. By ’n onlangse uitstalling in die Kaap van die inisiatief Coalition for the Abolition of Prostitution in Africa (Capa) het Zola Ncapayi vertel hoe hy in die web van seks teen betaling beland het. En volgens Zola was dit nogal twee vroue wat hy as sy vriendinne beskou het wat hom gepiemp het. Zola, wat in 2009 sy job as onderwyser verloor het, het van die Oos-Kaap na Delft getrek. “Ek het ’n vriendin gehad wat ek vertrou het en wat bewus was van die geldelike penarie waarin ek my bevind het,” vertel hy. “Eendag het sy my ’n baie snaakse vraag gevra. Sy wou weet of ek quick cash wou maak, sonder om hard daarvoor te werk. Sy het net gesmile toe ek wou weet watter maklike werk geld sou betaal. “Maar ek sal nooit die datum vergeet nie. Op 25 Januarie 2010 het sy my na ’n pub genooi. “Ek het nogal opgedress in haar klere en sy het my selfs gewys hoe om myself te make-up. “Die kort van die lank is dat ons toe na ’n trok-stop in Epping is waar sy my aan ’n trokdrywer voorgestel het.” Vir Zola was hierdie eerste R600 wat die trokdrywer hom betaal het, die begin van sekswerk. “In my eerste week het een man my R3 800 betaal en my vriendin het gesê sy sal vir my ander kliënte kry. Vuisseks “Maar ander prossies het begin jaloers raak en met my begin baklei.” Zola sê hy is ook na ’n bekende seks-spot in Groenpunt gevat waar hy goed moes doen waarvan hy nie gehou het nie. Goed soos vuisseks en rimming. “Maar ek was desperaat en hulle het goeie geld betaal.” So ook die geval met ’n rykgat-kliënt wat onbeskermde seks wou hê en wat gedreig het om die polisie te bel en te lieg dat Zola hom wou rob as hy nie daartoe wou instem nie. Zola sê hy het ook langs die pad begin staan. Dis toe dat ’n kliënt in ’n posh kar hom sonder ’n kondoom verkrag het. Die uiteinde van als is ’n swaard waarmee hy nou vir die res van sy lewe moet saamleef: MIV. “Dit was die mees traumatiese fase van my lewe en ek was baie suicidal, maar danksy die ondersteuning van Health4men en die Desmond Tutu MIV-navorsingstigting kon ek my status aanvaar en met behandeling begin.” Sedert Woensdag wag ons nóú nog op kommentaar.