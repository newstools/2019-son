TWEE mans – albei 30 jaar oud – is Dinsdag en Woensdag in vigilante-aanvalle vermoor. Kapt. André Beetge, ’n polisiewoordvoerder, sê vanoggend omstreeks 04:50 is die polisie en nooddienste ontbied na ’n toneel in Sakhubastraat, Zwide, waar ’n kaal man in die straat gelê het. Die man se lyk het daar beland nadat hy vroeër deur ’n groep mense aangeval is. Volgens Beetge is die man se hande en voete met draad vasgebind. Daar was ook ’n tou om sy nek. Die oorledene het veelvuldige beserings gehad nadat hy met onbekende wapens en objekte aangeval is. Sy liggaam was gedeeltelik verbrand. Die man was geklee in ’n groen hemp en blou jeans. Dié gru-vonds kom na ’n onverwante voorval Dinsdag toe die uitgebrande lyk van nog ’n 30-jarige man omstreeks 09:30 in ’n stormwaterkanaal agter die Primêre Skool Mboniselo in Mandela Village, Ikamvelihle aangetref is. Volgens Beetge was dié man se hande agter sy rug vasgebind. Sy liggaam was oortrek met beserings nadat hy aangerand is deur ’n groep onbekende mense. Beetge sê albei mans se identiteit is in dié stadium nog onbekend. Intussen het ’n polisietaakspan – wie spesifiek deal met vigilante-moorde – Dinsdagaand vyf verdagtes in Kwazakele in hegtenis geneem. Beetge sê hulle word verbind met die moord op die 23-jarige Sinethemba Gwatya op 29 Julie vanjaar. Hy is deur ’n groep mense vermoor nadat hulle hom wreed aangerand en sy liggaam aan die brand gesteek het. Beetge sê die vyf verdagtes – wat insluit vier mans tussen die ouderdomme van 32- en 47-jaar oud en ’n 37-jarige vrou – word aangehou by die New Brighton-polisiestasie. Volgens Beetge het ’n groep mense vanoggend voor die hekke van die polisiestasie saamgetrek en aangedring op die verdagtes se vrylating. Hy sê nadat lede van die polisie se eenheid vir openbare orde ingegryp het, is die groep uiteen. Die vyf verdagtes verskyn Donderdag in die New Brighton-landdroshof op klagtes van moord. Maj.gen. Dawie Rabie, Motherwell se gebiedsbevelvoerder, het die inhegtenisnemings verwelkom.