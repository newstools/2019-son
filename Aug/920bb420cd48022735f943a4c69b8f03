“JULLE kan ons doodslaan, maar ons weet nie aan wie die vuurwapen behoort nie ...” Só het die moordbeskuldigde Vuyolwethu Manko­nkwana (28) Vrydag in die Baaise hooggeregshof getuig. Hy staan saam met Fabian Fillis (24) tereg op klagte van moord en die onwettige besit van ’n vuurwapen en ammunisie. Albei is van die Baai. Die twee mans het Thomas Ernest Hammond na bewering op 7 Desember 2017 in Main Road, Kleinskool, doodgeskiet. Mankonkwana het Vrydag onder kruisverhoor getuig. Hy het getuig daar was ’n klop aan die deur van die huis in Missionvale waar hy en Fillis die aand geslaap het. Toe hy oopmaak, het die polisie die deur oopgestoot en geskree: “Lê plat! Lê plat!” Manko­nkwana het getuig hy was nog winddronk toe hy die polisie vra wat hulle wou hê. Hy het getuig die polisie het hom toe begin aanrand. Nadat die cops hom en Fillis beveel het om op die kamervloer te lê, het een van hulle gesê hulle soek al lank na Fillis. Volgens Mankonkwana het een van die cops vir Fillis gesê hy wil hê Fillis moet maksimum toe gaan. Luidens Mankonkwana se getuienis het twee cops toe met ’n gun terug in die kamer ingekom. Hy en Fillis het gesê hulle weet nie aan wie die gun behoort nie, maar toe word hulle weer aangerand. Die verdagte getuig hy het in daai stadium vir die cops gesê hulle kan hom en Fillis maar aanrand tot die dood, maar hulle weet nie aan wie die gun behoort nie. Volgens hom het die polisie toe aan hulle gesê hulle gaan hom en Fillis aanklagkantoor toe neem. Die polisie het glo gesê hulle gaan die twee verder aanrand – veral Manko­nkwana, omdat hy volgens die cops so baie praat. Die polisie het hom en Fillis toe uit die huis geneem, in die broodwa gelaai en hulle gewrigte met cable ties vas­gebind, het Mankonkwana getuig. Hierop het adv. Rafiek Ahmed, staatsaanklaer, Mankonkwana daaraan herinner hy het net die vorige dag getuig hulle is gehandcuff en beveel om in die kamer te sit. Mankonkwana het die weergawe ontken wat Ahmed voorgehou het. Ahmed het Mankonkwana toe daarvan beskuldig dat hy die hof mislei en gesê hy gaan dit later argumenteer. Die verdagte het getuig ná die inhegtenisneming is hy en Fillis aanvanklik na die Bethelsdorp-polisiestasie geneem. Volgens hom het hulle eventually geëindig in die Algoapark-polisiestasie, waar hulle ene AO Killian daai oggend die eerste keer ontmoet het. Luidens Mankonkwana se getuienis het Killian hom gesê hy gaan pics van hom neem en hom charge vir ’n moord. Volgens Mankonkwana het hy toe aan Killian gesê hy kan nie pics van hom neem en hom charge vir ’n moord waarvan hy niks weet nie. Mankonkwana sê hy was geskok toe Killian hom meedeel dat hy hom gaan aankla. Hy sê Fillis was in daardie stadium in ’n sel. Volgens Mankonkwana was Killian die volgende dag terug saam met die cop wat hulle vroeër aangerand het. Mankonkwana het getuig Killian het ’n dreigende houding aangeneem, glo omdat hy gedink het hy en Fillis gaan alles admit nadat hulle aangerand is. Mankonkwana het gesê hy weet nie hoekom sy lawyer dít nie aan Killian gestel het toe Killian getuig het nie. Mankonkwana het opgemerk hy het nogal sy hand in die lug gesteek en sy lawyer gesê van Killian se dreigende houding. Volgens hom het sy lawyer aan hom gesê die ander prokureur sal dalk die vraag aan Killian stel. Volgens Mankonkwana was hy happy daarmee. Die saak dien voor regter Bulelwa Pakati.