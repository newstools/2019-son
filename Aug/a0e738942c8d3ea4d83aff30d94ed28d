DIE kaptein van die Boland-Kavaliers, Marlyn Williams, glo hulle kan nog die eindstryd van die Currie Cup se Eerste Liga haal. Dis ondanks sy span se wisselvallige veldtog. Randall Modiba (coach) se span het heel skaflik in die SuperSport Rugby Challenge vertoon deur die semifinal te haal. In die Eerste Liga gaan dit bedroef met die Kavas, wat nog net twee uit vyf wedstryde gewen het. Williams, wat voorheen vir die Valke en die Bulldogs uitgedraf het, glo met bestendigheid sal sy span nog ver kom in dié jaar se kompetisie. “Ons is tot dusver in die kompetisie nie consistent genoeg nie en vuur nog nie op al ons silinders nie. “Ons doel in vanjaar se Currie Cup is om in die final te speel. Ek glo en vertrou ons sal daar uitkom. “Ons het ’n baie goeie afrigtingspan. Treurmare “Hulle en ons as spelers werk baie hard agter die skerms om ons daar te kry.” Williams en sy span reis die naweek na Potchefstroom om die Luiperds, wat ook ’n treurmare beleef, aan te durf. Die 26-jarige slot meen sy span het genoeg skietgoed vir die Luiperds. “Ek is vol vertroue ons kan die job in Potch doen. “Ons denkwyse is so dat ons altyd vir onsself sê die naweek se game begin al op die Maandag, wanneer ons begin met voorbereiding. “Ek is 100% seker ons sal die wen kry.”