DIE twee aartsvyande PE Harlequins en Gardens stamp vandag koppe in die Adcock-stadion. Dis in ’n lang verwagte derby in die Oostelike Provinsie Rugbyunie (OPRU) se Top12 Superliga. Die Adcock gaan na verwagting stampvol wees. Gardens gaan probeer om Harlies se lang onoorwonne lopie te beëindig. Dit gaan egter beslis nie maklik wees om Harlies voor hulle tuisskare te klop nie. Die spelers van albei spanne is op peil en lewer ongelooflik goeie spel. Die span wat sy geleenthede die beste benut en dissipline handhaaf, behoort te wen. Gardens se voorspeler-afrigter, Kevin Godfrey, stem saam. Godfrey sê: “Dit gaan kliphard wees, want Harlies is op dreef en het ’n goeie oorwinning oor SAPS behaal. “Ons gaan die bal laat loop en ons gevaarlike backs die geleentheid gee om aan te val.” Godfrey sê voorlangs kan Andile Maart (flank) en Craig Ferreira (slot) gerus dopgehou word. Agterlangs, sê hy, is Dayle Nell (vleuel) en Renaldo Lewis (heelagter) die bedreigings in sy span. Harlies se breier, Shaun Jantjies, wil nie veel verklap nie. Jantjies sê as sy spelers konsentreer, is sy span se kanse so goed soos enige ander s’n. Talent Hy sê: “Ons het struk­ture aan die begin van die jaar ingestel. Dis ’n proses waarvan die res sal volg. Harlies gaan dié jaar oor ’n algehele spanpoging. Dis wel ’n jong span, maar ons het hope talent.” Oor strategie en taktiek wou Jantjies niks sê nie. Dis as ’t ware ’n rugbydag wat 11:00 begin met laerskoolrugby. Astra sal Kroneberg aanvat. Die wedstryd word 13:00 gevolg deur dié tussen die tweede span van Harlies en Gardens. Die reserwespanne sal sake van 14:10 af uitspook. Daarna is dit 15:30 tyd die groot derby. Top12-bepalings(almal begin 15:30): PE Harlequins t Gardens – ADOCK; Park t Star of Hope – LONDTPARK; United Barbarians t PE Polisie – RAMAPHOSA; Jeffreys Bay t Madibaz – JEFFREYSBAAI; Trying Stars t Born Fighters – ALEXANDRIA; Progress t Kruisfontein – SENTRAAL.