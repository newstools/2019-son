RICKY Petersen, coach van die Kaapse Skiereiland Universiteit vir Tegnologie (KSUT), en sy span maak vanjaar groot opslae in die promosie-toernooi van Westelike Provinsie-klubrugby. KSUT spog met twee bonuspunt-seges in dié jaar se Top-9-promosietoernooi. Die drie beste spanne in dié toernooi kwailifiseer vir die WP se Superliga C in 2020. KSUT het Saterdag korte mette gemaak met Violets deur met 54-7 te wen. Die vorige Saterdag het hy Masiphumelele met 36-5 omgedop. Die studente van Bell­ville sit nou gemaklik boaan die puntelys. Hulle kort nog net drie seges om Superliga C-status te verseker. Intussen het Blakes, die nuweling in die Top-9, in Cloetesville met 22-22 teen Albions gelykop gespeel. David Hendricks, Blakes se coach, was vol lof vir sy manne. Die Stellenbossers het ses weke laas ’n wedstryd gespeel. Hendricks het aan Son gesê: “Ons was lank af gewees en dit het ons intensity geaffekteer. “Daar was tye dat ons konsentrasie gelapse het, maar die manne het hulleself, die gemeenskap van Cloetesvilletrots gemaak. Hulle het mý trots gemaak. “Ons kon ’n paar besluite gemaak het wat ons dalk kon laat wen het, maar ek vat liewer die draw as dat ek verloor. “Ons het die roes nou afgeskud, so dis game on in die Top-9 vir Blakes.” Eersterivier het Hamediehs met 36-16 geklop, terwyl Masiphumelele met 15-12 Noordelikes se baas was. KSUT, Albions en Eersterivier is tans boaan die puntelys. Al drie spanne het twee games gespeel en gewen. Drie Superliga games is dié naweek gespeel. Maties het Valsbaai oortuigend met 39-18 getroef. Die Universiteit van Wes-Kaapland het Villagers met 52-21 pak gegee. Die Universiteit van Kaapstad het Northlink met 83-14 verniel.