DIE saak teen ’n vrou wat van bedrog en geldwassery aangekla word, is in die Oudtshoorn-streekhof tot later dié maand uitgestel. Dis omdat Desiree Bowkers gearresteer moet word omdat sy nie vir haar laaste hofsitting opgedaag het nie. Haar man, Ricardo (43), is reeds 12 jaar tronkstraf opgelê. Ricardo is skuldig bevind op vyf klagte van bedrog en een van geldwassery. Hy het vals eise by twee versekeringsmaatskappye ingedien. Gepleeg Desiree staan tereg op soortgelyke klagte. Van die oortredings is na bewering gepleeg terwyl Ricardo in aanhouding was. Streeklanddros Da­niel Boks het op versoek van die staatsaanklaer ’n lasbrief gemagtig vir die inhegtenis­neming van Desiree. Boks het die saak tot 20 Augustus uitgestel. Ricardo het verduidelik dat Desiree se werkgewer haar nie wil afgee nie. Die hof het dit verwerp op grond daarvan dat sy ’n beskuldigde is, nie ’n getuie nie.