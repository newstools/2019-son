DIE OP-rugbyspan se grondslag is gelê om volgende seisoen selfs beter te vaar. Só voel die OP-breier, Chumani Booi, nadat sy span se Currie Cup-veldtog Saterdag in Welkom tot ’n einde gekom het teen die Griffons. Die Griffons het met ’n oortuigende 62-31 hulle plek in die eindstryd van die Currie Cup Eerste Liga bespreek teen die Jaguares. Die Olifante het uit hulle vel gespeel in die Currie Cup om die moontlikheid van ’n eindstryd te verdien. Met dit sê Booi dat die benchmark vir volgende seisoen gestel is. “Ons het dié keer die halfeindstryd gehaal – dít nadat almal ons geen kans gegee het aan die begin van die seisoen nie. So, volgende seisoen sal ons daarop moet verbeter.” Booi sê die Oostelike Provinsie Rugbyunie (OPRU) se fokus sal nou wees om te verseker dat hy die meeste van die spelers behou. “Om die kerngroep te behou, sal baie belangrik wees vir ons, veral as ons gaan probeer verbeter op dié seisoen se veldtog.” Verskil Die Kings se voormalige hulpafrigter sê die OP-span sal volgende seisoen ook vir die eerste keer ’n voorseisoen kan hê. “Volgende seisoen sal dit die eerste keer in ’n lang tyd wees dat die span en bestuur ’n ordentlike voorseisoen gaan hê. “Dit kon moontlik die verskil gemaak het dié seisoen, want dit was duidelik dat ons gesukkel het om aan die gang te kom.  So, ek dink ons sal volgende seisoen selfs beter kan wees met die regte voorbereiding .”