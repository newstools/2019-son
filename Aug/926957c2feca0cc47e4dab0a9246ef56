CALITZDORP. – Die lewe­ het ’n gesonde draai gemaak­ vir die 11-jarige Davonice Pretorius van Bergsig en haar mammie, Hester Abrahams. Die gesin het langer as ’n jaar gesukkel om vir die sieklike Davonice Sassa-hulp te kry. Nou het die regering uiteindelik besluit om te help. Ma Hester jubel: “Ons is so dankbaar dat my kind nou ook regte kosse en medisyne kan bekostig. Ons het nie Sassa by Son swartgesmeer nie. “Maar omdat ons al ’n jaar gesukkel het, het ons maar net nog ’n way vir hulp gesoek. “Son het dan al so baie mense met Sassa-probleme gehelp. Ons is dankbaar vir Sassa.” Ook klein Davonice was bly. Die kind sê: “Nou kan ek ook lekker speel sonder om siek te voel, want soms het die kos my lewer siek gemaak. “Mamma kyk mooi na my. En my maatjies speel ook nou baie by my.” Henry de Grass, die waarnemende streekbestuurder van Sassa, het laat weet: “Nadat daar ’n aansoek vir ’n sorgafhanklikheidstoelaag afgeneem is, is die aansoek goedgekeur.” Sergio Opperman, die grant-administrateur in Kannaland, het aan Son gesê: “Die span van Kannaland stel die bar hoog vir dienslewering in Kannaland.”