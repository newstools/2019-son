’N DAG propvol aksie – dís die jaarlikse derby Saterdag tussen Wellington se hoër­skole Bergrivier en Weltevrede. Die manne van Bergrivier wonder seker nou nog hoe hulle dié een deur hulle vingers laat glip het. Bergrivier is met ’n voorsprong van 24-19 en met tyd op die sigbare klok reeds verstreke ’n skrum in sy helfte toegeken. Pleks daarvan om uit te skop, het die agterlyn aangeval. Weltevrede se senter Conville Hendricks het onderskep en die sowat 40 m na die doellyn begin afblits. Hendricks is kort voor die doellyn geduik, maar nie voor ’n aangee aan sy heelagter, Garland Jacobs, nie. Die losskakel Mickyle Jones het Jacobs se drie moeiteloos verdoel en daarmee Bergrivier se hart gebreek deur sy span met 26-24 te laat wen. Gepraat ’n Baie tevrede afrigter van Weltevrede, Francois Booysen, sê: “Ons het in die eerste helfte baie kanse gehad, maar hulle nie benut nie. “Daar is in die rustyd hard gepraat, want die ouens se koppe het ’n bietjie gehang. Maar my ouens het veggees en hulle het hulleself reggeruk en tot die einde toe geveg. “Ek het amazing gevoel toe daai drie gedruk is. “Ek het geweet Mickyle sal verdoel.” Bergrivier se afrigter, Edward Jansen, sê sy span het beslis ’n oorwinning deur hulle vingers laat glip. Jansen sê: “Baie geluk aan Weltevrede. Hulle het nooit ophou speel nie en verdien lof daarvoor dat hulle bly veg het. “My manne is nog jonk en vol energie. Ek glo hulle sal dié tipe fout wat ons vandag begaan het, nie herhaal nie. Ons is steeds trots op hulle.” 