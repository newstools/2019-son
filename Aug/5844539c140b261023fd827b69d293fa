BONGI Mbonambi verwag nie net ’n hewige stryd in die voorry nie, hy sê die Springbokke sal ook die vyandige skare in Argentinië moet trotseer. Die 28-jarige Springbok-haker het al baie in Argentinië gespeel. Dié boorling van Bethlehem weet dus presies wat Saterdag wag. Hulle kom in ’n Rugby Championship-stryd in Salta teen die Poemas te staan. Dis ’n toets wat Suid-Afrika móét wen as hy vir die eerste keer in nege jaar as die kampioen gekroon wil word. Oor dié uitdaging sê die woelige haker: “Ja, dis my tweede besoek aan Salta. Die skare is baie passievol oor hulle rugby. Die sport is baie gewild en groei baie vinnig in Suid-Amerika. “Ons weet ons gaan nie net teen ’n gedugte Argentynse span te staan kom nie, ons sal hulle hostile skare ook moet trotseer.” Gekroon Mbonambi het sedert 2016 in 28 toetse vir Suid-Afrika gespeel, meestal van die bank af. Hy het veral ’n groot impak gemaak toe hy Malcolm Marx in die onlangse toets teen die All Blacks in Wellington vervang het. Hy sien veral uit na sy tweestryd met sy ervare eweknie Agustín Creevy. Mbonambi sê: “Ek verwag ’n groot battle in die skrums, veral met Creevy op haker. Hulle het ’n gedugte pak voorspelers en dinamiese losvoorspelers. “Dit is altyd tough om teen die Poemas op hul tuisveld te speel. Die meeste van hulle spelers het saam Superrugby gespeel. “Hulle het goed gevaar en op internasionale vlak op daardie peil voortgebou.”