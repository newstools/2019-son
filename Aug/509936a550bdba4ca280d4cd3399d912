DIE Suid-Afrikaanse weltergewigbokser Chris van Heerden het Saterdag in Los Angeles ’n reuse-tree vorentoe gegee om die gevreesde Terence Crawford om die IBO-titel te pak. Hy het die gevaarlike Rus Aslanbek Kozaev eenparig met punte geklop om sy aanspraak te verstewig. Van Heerden het voor die geveg gesê ’n oorwinning oor die Rus is ononderhandelbaar as hy enigsins ’n kans teen Crawford wil kry. Hy boks deesdae vir die Top Rank-groep, wat Crawford ook onder sy vleuel het. Spog Dit versterk Van Heerden se kanse om die Amerikaner te pak. Van Heerden spog nou met 28 oorwinnings in 31 gevegte. Hy het twee gevegte verloor en een gelykop geboks. Sy eerste nederlaag was in 2010 teen Nikola Stevanovic voordat Errol Spence jr. hom in 2015 slae gegee het. Van Heerden het sy jongste oorwinning aan sy pa, Danie, opgedra. Sy pa is einde verlede jaar doodgeskiet nadat hy en ’n sekuriteitswag na bewering stry gekry het. “Dié een is vir Dad,” het hy op Twitter gesê. Van Heerden boks deesdae ook met die woord “DAD” op sy broek.