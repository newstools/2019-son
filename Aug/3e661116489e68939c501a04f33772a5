BHEKI Cele, die minister van polisie, het tydens 'n besoek aan Booysenspark gesê dis nie nodig om die weermag in die Baai se bendegeteisterde gebiede te ontplooi nie. Cele het inwoners toegespreek terwyl hy ook 'n update ontvang het oor die vordering wat die anti-gang unit maak. Sover is 37 mense gearresteer en skuldig bevind aan bendeverwante misdade sedert die operasie laas jaar begin het. Volgens Cele is die polisie vir eers genoeg om die stryd teen bendegeweld aan te pak. Oscar Mabuyane, premier van die Oos-Kaap, het laas maand nuwe polisievoertuie aan die anti-gang unit oorhandig om te help in die stryd teen misdaad. Cele sê die polisie het 'n sterk teenwoordigheid in die bendegeteisterde gebiede van die Wes-Kaap, Gauteng en die Oos-Kaap om die situasie te stabiliseer en wet en orde te handhaaf. - News24 