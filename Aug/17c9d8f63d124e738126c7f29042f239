CHIPPA United is gereed om die nuweling in die Premier-sokkerliga (PSL), Stellenbosch FC, ’n goeie vuurdoop te bied. Die wedstryd in die Nelson Mandelabaai-stadion skop môre 15:00 af. Stellies is dié seisoen tot die PSL bevorder. Hy is dus ’n onbekende faktor vir die Chilli Boys. Chippa se breier, Clinton Larsen, sê egter hy weet van die sokkerrewolusie in die Eikestad. Ken Larsen sê: “Ja, hulle is nou wel ’n onbekende span, maar die spelers is nie. “Hulle het spelers soos Kris Bergman, Marc van Heerden en Morgan Gould gewerf. “Marc en Kris was albei by Chippa. So, ek ken hulle. Én vir Morgan. “Dis my werk om soveel moontlik uit te vind, en dís wat ek gedoen het.” Ten spyte daarvan dat hy sy huiswerk gedoen het, dink hy dit gaan steeds ’n moeilik wedstryd wees om te wen. Hy meen: “Kyk, nuwe spanne maak dit altyd moeilik. Kyk net hoe het Highlands Park en selfs Baroka in hulle eerste seisoene geveg. “Ons speel tuis, en ons wil al ons tuiswedstryde wen en spanne domineer. “Dis ook ons eerste wedstryd, en ons weet almal hoe belangrik ’n goeie opening is. “So, hopelik sorg ons dat Stellenbosch ’n ordentlike vuurdoop kry.” Larsen sê hulle oefenkamp in Kaapstad het goed verloop. Hy dink dis nou net ’n kwessie daarvan om alles wat hulle geoefen het, uit te voer. Larsen sê: “Ek voel ons kan dié seisoen baie beter vaar as verlede seisoen.”