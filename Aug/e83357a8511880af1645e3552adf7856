'N MAN is in 'n kritieke toestand nadat 'n ploftoestel, wat na bewering onder die sitplek van sy Range Rover geplant is, Vrydag in Westlake ontplof het. Greg Muller van Down South Towing, wat op die toneel was, het aan News24 gesê die bestuurder is blykbaar 'n Russiese sakeman. Die man is na die hospitaal geneem. Kapt. FC van Wyk, 'n polisiewoordvoerder, het die ontploffing, wat om 12:30 plaasgevind het, aan News24 bevestig . "Daar word beweer dat die slagoffer sy huis in Stonehurst Estate verlaat en in die rigting van Ou Kaapse Weg gery het toe die ontploffing plaasgevind het. Hy is in 'n kritieke toestand hospitaal toe geneem," sê Van Wyk Richard Coleman, woordvoerder van Stad Kaapstad se verkeersdienste, sê Steenberg-weg tussen Ou Kaapse Weg en Westlake-weg is in albei rigtings toe vir verkeer. Enigeen met inligting oor die voorval kan speurkapt. Alexander by 082 469 2578 bel. - News24