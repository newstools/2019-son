DRIE verdagtes is vir die besit van Meghan Cremer se kar gearresteer. Die polisie is steeds op soek na die vermiste vrou. Cremer is ’n bekende perderuiter wat op die plaas Vaderlansche Rietvlei in Ottery woon. Sy is Saterdag laas by ’n vriend se huis gesien. Toe sy die volgende dag nie vir werk opdaag nie, is Cremer en haar Toyota Auris as vermis aangemeld. Volgens Dessie Rechner van die organisasie Pink Ladies is Cremer nie iemand wat sal wegloop nie. Rechner sê: “Sy het uitgegaan en nooit teruggekom huis toe nie. “Die familie vra dat almal hulle privaatheid respekteer omdat die ondersoek in ’n kritieke stadium is.” Versprei Rechner sê die rumour dat ’n vreemdeling Cremer se kar bestuur het en by ’n roadblock opgemerk is, is vals. Sy sê: “Mense moenie vals inligting versprei nie. Ons het dit ondersoek, maar geen rekord van so iets gevind nie.” Drie verdagtes is gister in die Philippi-gebied gearresteer. Hulle bly in aanhouding nadat hulle dieselfde dag nog in die Athlone-landdroshof verskyn het. ’n Ingeligte het aan Son vertel dat die polisie die drie met Cremer se verdwyning verbind. Netwerk24 berig dat een van die verdagtes glo ’n lid van die Six Bob bende in Lotus Rivier is. Intussen is Cremer se bankkaart 'n paar dae voor die arrestasies ook na bewering in die Muizenberg- en Strandfontein gebiede gebruik. Enigeen wat Cremer gesien het kan die Philippi-polisiestasie by 021 690 1500/ 1504 bel of Pink Ladies by 072 214 7439. Siyabulela Malo, ’n polisiewoordvoerder, sê die polisie volg tans alle leidrade op. Cremer se familie het Noel Pratten, ’n privaat ondersoeker, aangestel om die familie en polisie te help. Volgens Pratten is dit ’n bitter stresvolle tyd waardeur die familie gaan. Hy sê: “Hulle probeer hulle bes en ons hoop en bid dat Meghan veilig gevind sal word.” 