HY HET stil-stil die huis met ’n tou verlaat en hom gaan ophang agter die 10111-sentrum in Schauderville in die Baai. Die dood van Liolin Adams (14) van Doringstraat het sy naasbestaandes geskok. Dis nou nog onduidelik hoekom hy hom aan die dood oorgegee het. ’n Vrou wat met haar hond gaan stap het, het Liolin se lyk Woensdag gekry. Sy het dadelik vir Margaret Ferreira, by wie Liolin gewoon het, in kennis gestel en hulle is na die toneel toe. Roep Dié huis is sowat 100 m van waar hy homself opgehang het. Ferreira het gesien Liolin kom met ’n tou uit die kamer en loop buitentoe sonder om iets te sê. Sy het gedink hy gaan ouder gewoonte met sy maats speel. “Die vrou het ons kom roep en ons het gaan kyk. Ek het nie aan hom geraak nie. Sy ma het hom opgelig, maar hy was klaar dood,” vertel ’n hartseer Ferreira. “Die polisie was vinnig hier. Hulle het die tou afgesny. Baie mense het rondgestaan.” Kapt. Sandra Janse van Rensburg, ’n polisiewoordvoerder, sê die polisie het ’n geregtelike nadoodse ondersoek geopen nadat Liolin se lyk Woensdag 09:45 gevind is. “Die seun het hom na bewering opgehang en die motief is in dié stadium onbekend,” sê Janse van Rensburg. Ferreira voeg by: “Hy het by my grootgeword en hy was altyd lief vir speel. Hy het ook gehou daarvan om rugby te speel. Ons het dit (sy selfmoord) nie verwag nie.” Sy bynaam was “Boeta” en hy het van kindsbeen af by Ferreira-hulle gewoon. Rencia Adams, sy ma, het volgens Ferreira by hulle kom bly toe sy met Liolin swanger was. Ferreira vertel sy het alles vir hom gedoen omdat hy soos haar eie was. Sy het los jobs gedoen en selfs vrugte verkoop om hom te versorg. Thandeka Thembeni, Ferreira se dogter, sê Liolin was soos haar klein boetie. “Hy het altyd met my kind gespeel en hy het mooi maniere gehad. As jy hom stuur, sal hy nooit nee sê nie. My maag bewe nog, want ek het nog nooit so iets gesien nie,” onthou Thembeni die toneel. Een ding is vir seker – Liolin het in baie mense se harte gekruip. Delray Coltman, sy gewese klasonderwyseres by die Primêre Skool G.J. Louw, vertel sy het hom in 2015 leer ken toe hy in haar gr. 2-klas was. Smile “Hy was lief vir speel en presents. Hy het elke Christmas by ons kom eet en dan deel ons presente uit. “(By die skool) het hy altyd my kosblik gewatch en ek het vir hom ook kos gebring. “Ek sal altyd sy smile onthou.” Die skoolhoof, Dudley Erasmus, sê: “Hy was ’n soet-stout kind. Hy was netjies. “Meer as drie jaar gelede was daar ’n voorval waar ’n leerder haarself opgehang het agter ’n deur in haar huis in Highfieldweg (Schauderville). “Dis tragies wat gebeur het.” Liolin was tot verlede jaar ’n leerder by G.J. Louw en vanjaar het hy ’n leerder van die Primêre Skool Adolph Schauder geword. Rencia was gedurende Son se besoek by Liolin se huis nie tuis nie omdat sy begrafnisreëlings vir haar seun tref. Sy was onbereikbaar vir kommentaar. Liolin se pa woon in die Wes-Kaap.