BESOEKERS aan die Lion and Safari Park in Hartbeespoort noord van Johannesburg het vroeër die maand groot geskrik vir ’n paar nuuskierige leeus. “Op die dag het drie jong leeumannetjies ’n kar van nader bekyk. “Een van die leeus het sommer op die kar geklim,” het André LaCock, die park se bestuurder, gesê. ’n Video het in die sosiale media verskyn waar die leeus ’n wit Jeep nader. Hulle omsingel die voertuig en een van die leeus spring dan bo-op die bonnet. Die bestuurder het besef hy moenie die enjin laat brul nie. Hy reverse katvoet en ná ’n hele paar uiters spanningsvolle oomblikke spring die jong Simba van die bonnet af. Opgewonde “Die publiek se veiligheid is vir ons en ons personeel belangrik. “Ons sal ons bes doen dat ’n voorval soos dié nie weer gebeur nie,” het LaCock laat hoor. Volgens hom is die leeus nuut daar en hulle het ’n bietjie opgewonde geraak. “Ons het ná die voorval besef die leeus wil nog speel en dinge verken.” Die leeus is daarna in ’n trailer gesit en na ’n deel van die park geneem wat nie oop is vir die publiek nie. Dierekenners monitor die leeus se gedrag daagliks. LaCock het gesê niemand is in die voorval beseer nie. Die skade aan die kar word herstel. – News24