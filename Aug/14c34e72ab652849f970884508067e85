DAAR is nog baie seer in die hart en oë van Kaithlyn Wilson se mammie. Die sagaardige Yvonne Wilson van Riebeek-Wes is omring deur vriende en familielede. Sy praat sag en sukkel om haar gevoelens te deel. As sy egter oor haar dogter praat, kan sy nie ophou smile nie. Met die support van haar familie en vriende, wat ook dié mammie se seer dra, het hulle die 80 km gery om haar dogter se vermeende moordenaars tydens die uitspraak in die gesig te kyk. “Ek voel hulle moet life kry vir wat hulle aan my kind gedoen het,” sê Wilson. Die jong mammie praat só oor die beskuldigdes, Jonathan Heyns en August Swarts, wat die vyfjarige Kaithlyn na bewering vermoor het. Die meisietjie het die middag van Sondag 30 Julie 2017 buite haar ouerhuis verdwyn. Haar lyk is ure later toegedraai in ’n wit laken in ’n doringbos op ’n plaas gevind – nie ver van waar sy verdwyn het nie. Die nadoodse ondersoek het aangedui Kaithlyn is versmoor. Gedreig Heyns was in ’n verhouding met Yvonne, maar sy het hom kort voor die moord op Kaithlyn afgesê. Al was Heyns en Wilson op die oog af in ’n goeie verhouding, het hy soms gedreig hy sal die kind leed aandoen. Heyns se regsverteenwoordiger het in die slot­betoë gesê die woorde “ek sal jou doodmaak” is al miljoene kere deur lovers en ma’s teenoor hulle kinders geuiter, maar die bedoeling is nie altyd daar om die daad deur te voer nie. “Heyns se woorde moet in so ’n lig beskou word,” het die lawyer gesê. Swarts het getuig op die dag van Kaithlyn se verdwyning was hy saam met Heyns in die bosse. Volgens hom het hy vullis gedump en hout gaan haal. Die hof het gehoor hy’t vullis weggegooi wat in ’n drom op ’n kruiwa was. Hy het aan die hof gesê die laaste keer dat hy die slagoffer gesien het, was by die winkel. Die staat voer aan Kaithlyn se lyk was in die kruiwa en die beskuldigdes het in die bosse van haar liggaam ontslae geraak. Die hof het ook gehoor albei beskuldigdes was oneerlik in hulle getuienis en niks daarvan het sin gemaak nie. Dit het gelyk asof Swarts die weergawe van Heyns as sy eie gebruik het. Die staat het gesê die saak teen albei is sterk en het gevra hulle moet albei skuldig bevind word aan moord op die meisietjie. Wilson het aan Son gesê albei beskuldiges verdien twee lewenslange tronkvonnisse. “My kind gaan nooit weer terugkom nie. Hulle kan nog met hulle lewe aangaan. As daar doodstraf was, verdien hulle dít ook,” sê sy. Gehoor Wilson sê haar kind was baie groot en bekkig en sy verlang na haar dogtertjie. “Haar stem is wat ek die meeste na verlang. Dit is wat ek eerste gehoor het as ek by die huis aangekom het van die werk af,” sê sy. Die uitspraak sal vandag voortgaan.