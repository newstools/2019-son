DIE Gelvan Park Frail Aged Home in die Baai het uiteindelik geld van die departement van maatskaplike ontwikkeling gekry. Dié tehuis vir verswakte bejaardes het vier maande lank nie ’n sent van die departement gekry nie. Wasgoed het opgehoop, koskaste was leeg en die tehuis moes staatmaak op die gemeenskap en barmhartige organisasies vir donasies. Daar was ook nie geld om die plek en toerusting te onderhou nie. Selfs die koelkamer was stukkend. Die tehuis moet elke maand sowat R200 000 ontvang. Dis so R2 000 per inwoner. Elke jaar moet die departement R2 352 000 aan die tehuis betaal. ’n Groot gedeelte van dié begroting gaan vir die personeel se salarisse. Hulle het nie betaling vir Julie ontvang nie. Die tehuis het reserwefondse gehad, maar dit is weens die nie-betaling alles uitgeput. Dennis Bellairs, voorsitter van die tehuis se raad, sê hulle is baie verlig dat die geld uiteindelik betaal is. “Die geld vir die vier maande was teen 31 Julie in ons rekening nadat hulle Vrydag (26 Julie) ’n commitment gemaak het. “Nou gaan ons daardie geld gebruik om ons agterstallige rekeninge op datum te kry en vir die personeellede se salarisse. “Dis reeds die helfte van die geld.” Gelukkig het die donasies van die gemeenskap en organisasies gehelp dat hulle ’n bietjie van ’n voorraad kon opbou. “Ons koskaste is weer vol. Ons wil net graag al die mense bedank wat bygedra het, asook die departement van maatskaplike ontwikkeling,” voeg Bellairs by. Terugvoer Hy sê as hulle van nou af elke maand hulle geld betyds ontvang, sal alles goed verloop. Gcobani Maswana, woordvoerder van die departe­ment van maatskaplike ontwikkeling, het ná meer as ’n week steeds nie terugvoer verskaf nie.