“ONS vroue van Suid-Afrika is nog nie heeltemal bevry nie!” Lucinda Evans, ’n kampvegter vir vroue- en kinderregte, sê jong vroue word nog daagliks verkrag en klein seuntjies gesodomiseer. Evans het op die eerste dag van Vrouemaand aan ’n optog deelgeneem om die maand te vier. Die optog is ook gehou om die mammies te ondersteun wat hulle kinders deur die jare in bendegeweld verloor het. Die optog is deur die Alcardo­ Andrews Founda­tion se projek Mom’s Move For Justice gereël. Honderde optoggangers – geestelike leiers, verteenwoordigers van nie-regeringsorganisasies en gemeenskapslede – het aan die optog deelgeneem. Dit het by Die Kasteel met ’n gebedsessie begin en daarna het die groep – meestal vroue – na die parlement beweeg. Die oproep van die optoggangers was vir vroue om saam te staan en ’n verandering in hulle gemeenskappe te bring. Volgens Evans is vroue nog glad nie vry nie, want jong meisie kan nie eens met ’n kort short loop nie uit vrees dat hulle verkrag gaan word. Evans sê: “Jong seuns word doodgeskiet of gesodomiseer deur gangsters om by bendes ingelyf te word. “Die regering behoort hom te skaam oor hy die vroue nie beskerm of ernstig opneem nie en hulle regte vertrap.” Roegshanda Pascoe, ’n gemeenskapsaktivis van Manenberg, het vroue gevra om mekaar lief te hê en te ondersteun. Clarina Arendse (55) van Wesbank wie se seun in 2015 vermoor is, het ook aan die optog deelgeneem. ’n Hartseer Arendse sê: “My seun, Damian (15), is in 2013 deur cops doodgeskiet. Opod ondersoek die saak, maar dit sloer sedertdien en die docket gaar stof op.” Sy vertel haar ander seun was by die cops nadat sy broer geskiet is. “Ek soek geregtigheid vir my kind se dood voordat ek berusting sal kry.” Sally-Ann Jacobs (50), ook van Wesbank sê: “My 15-jarige seun is ook in 2015 deur gangsters doodgeskiet. “Ek is hier by die optog om ander mammies te ondersteun wat deur dieselfde pyn as ek gaan. “Iemand moet verantwoordelikheid neem vir my kind se dood. “Die pyn is nog so erg, ek raak elke keer siek. Hy was my oogappel en enigste seun.” Die mammies het ook kerse ter nagedagtenis aan hulle ontslape kinders aangesteek.