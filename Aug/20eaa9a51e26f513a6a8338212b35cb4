DARREN Johnson kry straks die geleentheid om sy staal te toon in Ajax Cape Town se nommer 1-trui. Dis nadat hy seisoene lank in die skadu van sy voorgangers was. Maar Johnson sal sake met Jody February moet uitspook vir ’n plek in Ajax se beginspan. Noudat Brendon Petersen Wits toe is, sal daar meer geleenthede wees vir die voormalige Suid-Afrikaanse o. 20 goalie. Maar dan is daar ook Nick Hengelman, die nuwe goalie wat Ajax onlangs van Nederland aangeskaf het. Johnson het hom as ’n kannetjie by Ajax aangesluit. Hy sê Ajax het die teleurstellings van verlede seisoen agter hulle geplaas. Dis toe die Urban War­riors promosie tot die Premier-sokkerliga (PSL) net-net misgeloop het. Ajax begin sy veldtog Saterdag teen Free State Stars in die Athlone Stadion. Johnson voorsien dat hy ’n prominenter rol dié seisoen sal speel. Hy sê: "Ek het geduldig gewag vir my kans, en ek is steeds geduldig. "Ek en Jody het ’n goeie verhouding. Ons hou mekaar op die tone. "Ons het ’n goeie pre-season agter die rug.”