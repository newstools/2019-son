HOPEFIELD. – ’n Oud-cop het dié week vol smiles by die beskuldigdebank ingeskuif. Hy het selfs hier vir sy vrou in die galery van die landdroshof geknipoog. Sy jollygeid was egter van korte duur, want sy skouertjies het gehang toe hy hoor sy aansoek om borgtog is afgekeur. Die 58-jarige man word daarvan aangekla dat hy ’n 11-jarige meisie seksueel geteister het. Gedurende die beskuldigde se eerste aansoek om borgtog het hy die staat probeer ompraat deur te vertel hoe ongesond hy is. Hy het aangevoer: “Ek het al vyf hartomleidingsoperasies gehad en is op chroniese medikasie.” Hy het ook aangebied om vir die duur van die hofsaak by sy dogter in St. Helenabaai te gaan bly. Landdros Henry Brown het egter nie vir sy verskonings geval nie. Brown was ewe kil in sy tweede beslissing oor die man se aansoek om borgtog. Die staat het sy aansoeke nie teengestaan nie. Die landdros het egter aan die beskuldigde gesê: “Die staat het ’n plig teenoor die breë gemeenskap om u uit die samelewing te verwyder. “U het onbeheerste seksuele drange, wat neerkom op pedofiliese neigings.” Son op Sondag het betroubaar verneem die beskuldigde het na bewering nog sewe minderjarige kinders geteister. Die ondersoek word na verneem word belemmer omdat die kinders se skole nie met die polisie wil saamwerk nie. Die beweerde misdrywe is by die nasorg-fasiliteit van die beskuldigde se vrou gepleeg. ’n Ingeligte bron beweer die beskuldigde het die 11-jarige meisiekind op sy skoot laat sit en haar dan betas. Die ingeligte sê: “Die kind was so gestres, sy was te bang om haar ma daarvan te vertel. “Sy het haar broer egter vertel terwyl hulle oorsee met holiday was. “Die broer het hulle ouers vertel, en toe het die poppe begin dans vir die vuilgat”. Die saak teen die beskuldigde is tot 5 September uitgestel vir verdere ondersoek. Die oud-cop word intussen nog in die Malmesbury-gevangenis aangehou.