DUANE Vermeulen sê die Bokke se job is nog baie ver van gedoen. Suid-Afrika sal sy Rugby Championship-oorwinning van 46-13 oor Argentinië in Salta geniet. Volgens die Springbok-kaptein, wat die Bokke in die afwesigheid van Siya Kolisi aanvoer, is ál hulle aandag nou toegespits om hulle spel te verfyn voor die begin van die Werêld­beker-rugbytoernooi volgende maand in Japan. Dis die eerste keer sedert 2009 dat die Bokke in dié kompetisie as die kampioen van die Suidelike Halfrond gekroon is. Rassie Erasmus, Bok-afrigter, se span het met kliniese, aanvallende spel en kragtige voorspelerspel vorendag gekom om die Suid-Amerikaners op eie bodem slae te gee. Vermeulen het ná die game­ gesê: “Vir ons was dit belangrik om aan ons bestendigheid te werk. “Ons wou ons planne in die Rugby Championship uitvoer. In sekere opsigte is daar nog ’n paar aspekte van ons spel waaraan ons kan werk. “Dit is ’n great gevoel vir ons om met die titel weg te stap. Aan die einde van die dag is dit maar net ’n stepping stone vir ons in ons voorbereiding vir die World Cup.” Die Bokke het hulle veldtog onoorwonne afgesluit ná twee oorwinnings en ’n gelykop uitslag. Vermeulen is bewus van die impak van Saterdagaand se indrukwekkende sege. “Dié oorwinning is ’n great­ ding vir ons land. Ons weet as die Bokke goed vaar, is almal in Suid-Afrika gelukkig,” het Vermeulen verduidelik. “So, vir ons is dit ’n great gevoel. “Ek wil net benadruk dat dit alles gaan oor bestendigheid en die doelwitte wat ons hoop om te bereik. “Nieu-Seeland het ’n moeilike game gehad en sal honger wees om sake reg te stel. Oor die eerste game teen die All Blacks volgende maand in Japan sê hy: “Ons sal ons goed moet voorberei. “Ons is egter gelukkig met waar ons tans is.” Die Bokke gaan Saterdag hulle voorbereiding vir die World Cup met ’n rematch teen die Poemas op Loftus Versfeld in Pretoria afsluit.