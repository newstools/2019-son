IEMAND het verlede Sondag gesien hoe ’n paar ouens ’n 29-jarige man van Malabar Uitbreiding 6 by ’n grys kar indwing en met hom wegry. Twee dae later is sy lyk op ’n stuk veld in Rocklands, net buite die Baai, gekry Nathan Welman se pa, past. Peter Calvert (52), het vrae oor sy seun se dood. Die moord is vermoedelik tussen Sondag en Dinsdag gepleeg. “Ná kerk het iemand ons laat weet dat ouens in ’n vaal kar vir Nathan in die kar inforseer het (in Malabar). Hulle het ook gesê Nathan het blykbaar ingebreek by ’n taxi. “Maar ek sal nie weet nie, want ek was nie daar nie. “Ons het 14:00 (Sondag) gaan kyk waar hy is, maar het niks gekry nie. “Ons het foto’s uitgedeel en rond gebel. Daardie aand het ek na die Gelvandale-polisiestasie gegaan om ’n vermistepersoonsaak oop te maak.” Toe ’n ander persoon na vore kom met die inligting van die beweerde ontvoering, het die polisie dit verander na ’n ontvoeringsaak. Dinsdag is Calvert weer na die ondersoekbeampte. Die beampte het sy seun se naam in die stelsel ingetik en langs sy naam het die woord “murder” verskyn. Dis toe dat Calvert uitvind sy seun se lyk is vroeër in Rocklands gekry. Toe hy die lyk gaan uitken, het hy gesien sy seun is potblou geslaan. Daar is geen tekens van messteek- of koeëlwonde aan sy liggaam nie, maar volgens die pa lyk dit asof hy met batons geslaan is. Nou lê Welman se lyk in die mortuary in Uitenhage. AO Alwin Labans, polisiewoordvoerder, het bevestig Welman se lyk is Dinsdag in Rocklands gevind. “Dit was eers ’n saak van abduction, maar toe raak dit ’n moordsaak. Die dossier is by die Gelvandale-polisiestasie aangelê.” Reguit Die polisie volg ’n paar leidrade op. Calvert sê: “As hy gesteel het, hoekom het hulle hom nie net polisiestasie toe gevat nie? “Nog niemand het vorendag gekom en vir my reguit gesê my seun het by hulle gesteel nie. “Ek voel ek moet sterk wees as ’n pastoor en leier.” Hy en Welman se stiefma, Joan (56), beskryf hom as iemand vir wie jy enige iets kon vra en dan sou hy dit doen. “Hy was hardwerkend en het glad nie so iets verdien nie. Die polisie se diens is baie goed tot dusver,” sê Joan. Welman laat sy ouers en vyf ouer sibbe agter.