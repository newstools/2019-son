HY HET twee uur lank op sy hande en knieë die misdaadtoneel skoongemaak waar sy vrou vermoor is. Daar was droë bloed met hare daaraan vas, stukkies glas, bloedspatsels teen die mure en selfs bloed op sommige van die meubels. So het Derick van Rooyen vertel oor gebeure ná die moord op sy vrou, Hilary (53). Hy het haar die liefde van sy lewe genoem. Derick het sy vrou as sy sielsgenoot, vriendin, minnares, vertroueling, moeder van sy seuns en sy hele wêreld beskryf. Hy het Dinsdag ter verswaring van vonnis in die verhoor van Reghard Groenewald (25) getuig. Die eggenoot het getuig sy vrou se moord het ’n groot impak op hulle familie gehad. Volgens Derick was hy en sy vrou 28 jaar getroud en het mekaar byna 37 jaar ge­lede ontmoet. Hy het verder gesê Hilary was sy high school sweetheart. Sy vrou is op 9 Mei 2017 in die gesin se huis deur Groenewald vermoor. Hy is in Mei skuldig bevind aan moord. Groenewald het in die verhoor volgehou hy het die slagoffer geslaan omdat sy by hom aangelê het. Derick het gister aan die hof gesê: “Om die geskende gesig van my vrou in die lykshuis te sien, is een van die gruwelikste beelde wat ek nog gesien het. Haat “Die geweld wat gebruik is om sulke bloeding te veroorsaak, moes erg gewees het,” het die gebroke man gesê. Hy het ook sy gevoelens oor Groenewald gedeel: “Ek is kwaad en ek haat hom met elke vesel in my wese en sal hom nooit kan ver­gewe nie. “Hy het die liefde van my lewe weggeneem en ek wil geregtigheid vir Hilary hê.” Hy het die hof gevra dat so ’n swaar vonnis opgelê word dat ander families wat geliefdes in sulke aaklige misdade verloor, in die toekoms daarby kan baat vind. Die vonnisoplegging-prosedure gaan vandag voort.