NEGE opgewonde leerders van Macassar gaan hulle skole in ’n nasionale netbaltoernooi verteenwoordig. Die meisies is van die Sekondêre Skool Macassar en Hoërskool Zandvliet. Ses leerders van Macassar en drie van Zandvliet het gekwalifiseer. Die twee skole het gekombineer om Macassar te verteenwoordig in die nasionale netbaltoernooi vir o. 15’s. Afskeid Nog ’n skool van die Westelike Provinsie het gekwalifiseer vir deelname. Die toernooi word tot Sondag by die Hoër Landbouskool Bekker in Magaliesburg in Gauteng aangebied. Daar is Dinsdag op ’n spesiale byeenkoms by Macassar Sekondêr afskeid geneem vandie span. Die meisies het gister­oggend na Pretoria vertrek. Die gasspreker op die byeenkoms was die voormalige atleet Geraldine Pillay-Viret. Sy was instrumenteel daarin om borgskappe vir die span te reël. Nike, Second Skins, PS4L en die Stad Kaapstad het bygedra tot sport­uitrustings, sakke en skoene. Pillay-Viret sê: “Macassar het ’n wonderlike sport­geskiedenis. So, dankie aan die supportive ouers, onderwysers en afrigters wat bygedra het tot die talent.” Sy het die spelers aangemoedig om dit te geniet en in elke wedstryd hulle hart uit te speel. Die wenner van dié toernooi sal Suid-Afrika later vanjaar in die Internasionale Skolenetbaltoernooi in Singapoer verteenwoordig. Die kaptein van die span, Melanie Jacobs, sê: “Ek is baie excited om die skool in dié toernooi te gaan verteenwoordig. “Dankie aan die sponsors vir die sportsakke, klere en skoene. Al die girls is baie excited.”