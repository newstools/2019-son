VROUE en kinders in die Baai se noordelike gebiede word vermoor, verkrag en seksueel en fisiek aangerand, maar steeds sleep die regering sy voete om ’n einde te bring aan bendegeweld. Só het Georgina Faldtman, die Oos-Kaapse voorsitter van die DA-vrouenetwerk (Dawn), Vrydag in die Gelvandale-gemeenskapsaal gesê. Ongeveer 400 gemeenskapslede het hulle by Faldtman en Nomafrench Mbombo, nasionale Dawn-leier, aangesluit ter viering van Vrouedag. Nqaba Bhanga, DA-leier in die Oos-Kaap, Athol Trollip, federale DA-voorsitter, en Andrew Whitfield, nasionale DA-woordvoerder oor die polisie, het ook die geleentheid bygewoon. Faldtman het hulde gebring aan die vroue van die Northerns en die hele provinsie. Sy het ’n beroep op die polisie gedoen om ’n derde polisiekantoor in die Northerns te open om vroue en kinders van gangsters te red. Sy het bygevoeg vroue is steeds daagliks slagoffers van geweld en word deur mans in hoë posisies uitgebuit wanneer die mans aanspraak maak op seks vir jobs of vir Hop-huise. “Die Extended Public Works Programme (EPWP) is een van die grootste probleme, want mans dring aan op seks as vroue wat alleen na families omsien, ’n job wil hê. “Ek het vanjaar en in 2018 regoor die provinsie gereis en baie gevalle teëgekom. “Die ergste hiervan was Reeston in Oos-Londen en Komani (Queenstown) in die Enoch Mgijima-munisipaliteit.” Volgens haar het sy en Bhanga in Junie met die Kommissie vir Geslags­gelykheid (KGG) vergader en hulle bewyse oor seks vir EPWP jobs en Hop-huise ter tafel gelê. In Julie het die kommissie terugvoer gegee en gesê drie gevalle van seks vir Hop-huise gaan in Nomzamo in Komani ondersoek word. “Dis duidelik dat die DA die enigste party is wat werk om die lewe van ons vroue te verbeter en ons hoop die KGG-ondersoek sal lei tot strenger optrede teen skuldiges. “Maar ons sal ook nie ophou baklei om seker te maak dat al die ander klagtes ook ondersoek word nie. “Mense wat hulle aan misdade teen vroue skuldig maak, julle dae is getel. “Ons liggame is nie daar vir seks vir jobs nie, ons liggame is ’n tempel vir die Here,” het Faldtman afgesak. Mbombo het bygevoeg selfs jong meisies in skole moet met onderwysers slaap om goeie punte te kry. Sy het in haar boodskap gesê 25 jaar ná Suid-Afrika se eerste demokratiese verkiesing bly die regering in gebreke om vroue en vroueregte te beskerm en 58% van mense wat in armoede leef is vroue. Mbombo het gesê om dié rede kan vroue nie tevrede wees met hulle omstandighede nie. “Jy is die rots van die nasie. Die tyd om op te staan en ons stilte te verbreek, is nou,” is die boodskap wat Mbombo aan die vroue gerig het. “Genoeg is genoeg. Geweld teen vroue moet stop,” het Mbombo benadruk.