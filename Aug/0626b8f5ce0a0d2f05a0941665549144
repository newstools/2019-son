BANYANA Banyana het hul plek in die halfeindronde van die Cosafa-vrouekampioenskap verseker met 'n 3-0 oorwinning oor Madagaskar. Banyana het geen tyd gemors en goed begin en het reeds in die agtste minuut die voorsprong geneem toe Ode Fulutudilu die eerste doel aangeteken het. Banyana het nooit regtig gesukkel nie en het voor rustyd hul voorsprong gerek met 'n doel deur die kaptein, Refiloe Jane. Mamello Makhabane, wat in haar 100ste wedstryd gespeel het, het Banyana se derde doel van 'n vryskop af aangeteken. Makhabane is ook as speler van die wedstryd aangewys.