REGVERDIGHEID moet geskied en haar job as skoonmaker sal sy terugkry. Só meen Elizabeth Koester (57) van Elsies­rivier en sê sy bereid is om hand en tand daarvoor te veg. Koester was die afgelope twee jaar ’n skoonmaker van Supercare Services by die N1 City Mall. Sy is laas week in ’n dissiplinêre verhoor afgedank. Die afdanking kom nadat Koester bos gelos het oor hulle met spaghetti-moppe ’n hele mall se vloere moes was. Koester sê sy is in die verhoor ingelig dat sy kontrakbreuk gepleeg het deur Son om hulp te nader. “Ek het hulle toe weer remind aan die vele kere dat ek by die supervisors en by hulle as die bestuurders gekla het. Geappelleer “Al wat ek wou hê, is dat die twee vloermasjiene wat ons altyd gebruik het, reggemaak word.” Dié masjiene maak die vloere skoon en blink. Maar albei staan glo reeds twee maande stukkend. Koester sê sy het die geappelleer teen die afdanking en is bereid om na die hoogste hof toe te gaan om haar werk terug te kry. “Al wat ek gedoen het, is om die waarheid te praat en hulp te soek. Nie net vir my nie, maar die hele nagspan.” Son het vroeër berig dit het drie mans en twee vroue met moppe gekos om die grote N1 City Mall se vloere te was. “Wat my nog verder seergemaak het, is toe een van die bestuurders my vra of Son my betaal het. Ek het dan by julle hulp gesoek.” Son verneem die masjiene is steeds stukkend en skoonmakers werk nog met spaghetti-moppe.