STELLENBOSCH se striker Waseem Isaacs het wat doele betref sy marker vir die seisoen gelê. Die 28-jarige, ervare strik­er is in sy debuutseisoen in die Premierliga met die nuweling Stellies. Hy was met 13 doele laas seisoen Ubuntu FC se voorste doelskieter. Dis juis waarom Stellies se afrigter, Steve Barker, sy dienste opgeraap het. Isaacs-hulle verwelkom Sondag vir Maritzburg Unit­ed in die Athlone Stadion vir sy derde liga-stryd. Volgens die voormalige FC Cape Town striker geniet hy elke oomblik van sy nuwe ervaringe in die PSL. “Maar ek pas nog aan,” wys Isaacs uit. “Ek verwag om minstens 10 doele dié seisoen te kry. “Dit is bereikbaar met die regte verstandhouding en uitkyk,” sluit hy af. Met een punt ná sy eerste twee ligawedstryde van die seisoen sal Barker-hulle verwag om maksimum punte uit die tuisstryd teen die Team of Choice in te samel. Dit sal ook net in Stellies se eie belang wees as hy volgende seisoen weer in die PSL wil speel. Dan is daar ook Stellies se nuwe besem, Ryan Moon (22), wat teen sy voormalige Maritzburg-klub ingespan kan word. Moon het sy pre-season in Europa deurgebring by klubs soos Hibernian (Skotland) en Újpest (Hongarye) Hy het dit ongelukkig nie gemaak om ’n permanente kontrak te kry nie en is nou terug in die land om sy loopbaan by Stellies voort te sit. Dis geen geheim dat Moon ’n oog vir doele het nie. ’n Interessante stryd wag dus Sondag in Athlone.