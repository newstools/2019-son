DIE Suid-afrikaanse Instituut vir Dwelmvrye Sport (Saids) sê die Springbok-vleuel Aphiwe Dyantyi se B-monster sal Vrydag bekendgemaak word. Dyantyi, Wêreldrugby se Deurbraak-speler van die Jaar vir 2018, het onlangs positief getoets vir 'n verbode middel. Hy het in 'n verklaring sy onskuld bepleit en wag op die uitslae van sy tweede toets, 'n B-monster, om dit te bewys. Dyantyi, wat sy Springbok-buiging verlede jaar in Junie teen Engeland op Ellispark gemaak het, is aanvanklik nie vir die Bokke in die Rugby Championship gekies nie, omdat hy 'n kniebesering het. Die bevindinge van Dyantyi se toets op 2 Junie is egter eers die naweek bekendgemaak. Khalid Galant, uitvoerende hoof van Saids, sê 'n verklaring sal aan die einde van die week bekendgemaak word ná die uitslae van die B-monster bekend is. Die verbode middel is ook nog nie bekend gemaak nie. - Sport24