DIE Oostelike Provinsie is nog op koers om die halfeindronde van die Currie Cup se Eerste Liga te haal. Giant Mtyanda, kaptein van die Olifante, het omtrent breed gesmile nadat sy span die Suidwestelike Distrikte in George geklop het. Die Baaienaars was Saterdag met 27-21 die Arende se tier op Outeniquapark. Mtyanda en sy spanmaats was teen rustyd met 10-15 agter. Divan Nel, die Arende se losskakel, het ál sy span se punte aangeteken deur sewe strafdoele oor te klits. Die Olifante het nou drie wedstryde gewen. Dít het die Baaienaars na die vierde plek op die Eerste Liga se punteleer laat klim. Mtyanda het die game as ’n “helse geveg” opgesom. Die OP was met 10 minute se speeltyd oor nog met 20-21 agter. Dis danksy die plaasvervanger-skrumskakel Kevin Luiters dat die Baaienaars die game gewen het. Luiters het dadelik ’n impak gemaak en ná goeie samespel in die hoek vir sy span se derde drie oorgeduik. Mtyanda, ’n voormalige speler van die Arende, was verlig ná die wedstryd. “Ons het dinge vir onsself moeilik gemaak, maar dié is ’n tree nader aan ’n plek in die halfeindronde.” Die OP spog nou met 16 punte ná ses wedstryde. SWD – strafdoele: Divan Nel (7). OP – drieë: Duan du Plessis, Lupumlo Mguca, Kevin Luiters; doelskoppe: Oliver Zono (3); strafdoele: Zono (2).