“KOESISTERS is my lewe! Dis soos ’n blessing wat Allah aan my gegee het – om met my hande te werk.” Dís die woorde van die Kaapse koesister queen, Kubra Mohamed (60), van Bo-Kaap. Sy maak dit baie duidelik: “Dis koesister en nie koeksister nie, gehoor!” Mohamed, wat al in drie kookboeke gefeature is, is luidens een van die boeke een van die wêreld se top-100 kokke. Sy maak dié Maleisiese styl “doughnut” al langer as 20 jaar. Almal ken haar. Haar huis se deur op die hoek van Pentz- en Dorpstraat is ook vir toeriste oop. Die antie het gesê sy mind nie om 04:00 die oggend vir haar eerste kliënt gereed te wees nie. “Ek maak elke Sondag 1 000 koesisters. “Die mense sê dis die lekkerste.” Die antie smile strykdeur terwyl sy oor haar gem praat. Sy sê al is dit eintlik ’n geheim hoe sy haar koesisters voorberei, sal sy dit sonder om twee keer te dink met Sonlanders deel. “Dis die nar­tjieskil. Ek gebruik dit in die suiker-proses. My resep is my eie oorspronklike resep ek het tips van hier en daar gevat. “So, dit beteken nie dat my geheim nou uitgelek en mense my manier van maak dadelik sal regkry nie,” het sy gegrap. Sy sê koesisters maak is haar lewe omdat dit haar ook gehelp het om Mekka­ toe te gaan. “Dis nie net ’n koesister nie. Dis iets wat ek na aan my hart hou. “Dit sit ekstra geld in my sak, al is dit net my hobby. Om te dink ek sou die koesisters nie eens verkoop het nie. “My buurvrou het my gevra watse lekker reuke kom uit my kombuis.” Dis waar haar lewe verander het, vertel sy. “Sy het my vir ’n bordjie koesisters gevra wat sy toe vir die rugby boys uitgedeel het. Sy sê toe vir hulle ek verkoop koesisters.” Van daar het dit deel van die kleurvolle Bo-Kaap se geskiedenis geraak. Sy sê haar skill is aan haar derra te danke. “My hande is al deur geknie, maar dis iets waarvoor ek lief is.”