LADISMITH. – Die tonge is omtrent los oor die lyk van ’n pasgebore babameisie wat onlangs by die rioolwerke gevind is. Die aanleg is hier langs die R62 geleë. ’n Bron vertel: “Hoe op aarde kan ’n ma dit aan haar kind doen? En as die ma nie kliniek geloop het nie, gaan dit maar moeilik wees om dié hartelose ma vas te trek. “Die ondersoek moet by die kliniek se rekords begin word om vas te stel of daar wel rekords is wat as leidraad gebruik kan word.” Dawid Bothman, voorsitter van die gemeenskapspolisiëringsforum, sê: “Die gemeenskap moet asseblief die polisie help met die ondersoek. Alle inligting sal as vertroulik hanteer word. “Dis in hierdie stadium nie duidelik of die baba met die rioolpype afgespoel het en of die liggaampie daar gedump is nie.” ’n Mammie wat anoniem wil bly, sê: “Daar is so baie kinderlose egpare wat maklik daai bloedjie sou aanneem en ’n huis sou gee. “Verlede jaar is daar ook ’n fetus by die rioolwerke in Calitzdorp gevind. Daar is tot dusver ook geen skuldige in hierdie geval aangekeer nie.” AO Jannie Cedras, polisiewoordvoerder, het aan gesê: “ ’n Geregtelike doodsondersoek is geloods nadat ’n pasgebore baba se lyk deur werknemers by die rioolwerke gevind is. “Dit is op die inlaatrooster van die rioolwerke aangetref.” Enigeen met inligting kan sers. Damian Manuel bel by 028 551 8146 of 082 379 4111.