PASOP! Die “pit bull” kom terug. Dís die waarskuwing van Cape Town City se afrigter, Benni McCarthy, aan sy spelers. McCarthy het dié uitlating gemaak nadat Kaizer Chiefs sy span Dinsdag met 2-1 geklop het. Hulle het op Nuweland in ’n wedstryd in die Premiersokkerliga (PSL) slaags geraak. Begrawe Dis veilig om te sê McCarthy is disgusted met sy span se nederlaag. Veral in die tweede helfte het dit gelyk asof die Citizens net deur die motions gaan. City het Chiefs in die eerste helfte pap gespeel. Hulle moes die Amakhosi eintlik tóé begrawe het. McCarthy was só omgekrap dat hy genoop is om sy spelers iets tot nadenke te gee. Hy het gesê hy gaan die komende break vir inter­nasionale wedstryde gebruik om sy batterye­ oorsee te recharge. McCarthy sê: “Ek gaan my familie sien, hergroepeer en my energie herwin. “En wanneer ek terugkom, is die pit bull ook terug. “Om nice te speel met die spelers help nie meer nie. “Miskien moet ek laas seisoen se video’s van my driftige rustyd team talks vir hulle wys. “Ek is kalmer wat my coaching betref, want as ek só aangaan, gaan ek ’n hartaanval kry. “Ek laat my spelers toe om vry te voel sodat ek nie die hele tyd op hulle case hoef te wees nie. “Maar met sokkerspelers móét jy seker net op hulle case wees en hulle op hulle tone hou. “Indien nie, gee hulle jou ’n tweede helfte soos dié vanaand teen Chiefs,” het hy Dinsdagaand afgesak.