DIS vir hom ’n groot eer om die gemeente van die United Congregational Church Booysenpark in die Baaise Northerns te lei. So het ’n trotse eerwaarde Thomas Meyer (53) van Schauder­ville Vrydagmiddag aan Son op Sondag gesê. Vir 36 jaar was die kerk sonder ’n voltydse predikant. Op 10 Augustus vanjaar is Meyer amptelik deur die Algoastreek by die UCC Booysenpark gemeente ingehuldig. Status Hy sê die gemeente het hom goed ontvang. Meyer kan nie uitgepraat raak oor sy gemeente nie en beskryf hulle as beleefd, goedhartig, toeganklik, lieflik en tegemoetkomend. Hy sê die rede hoekom die kerk 36 jaar lank nie ’n voltydse predikant gehad het nie, kan toegeskryf word aan die feit dat die kerk toe nog nie volwaardige status gehad het nie omdat dit toe nog ’n klein gemeente was. Meyer het ook gesê die kerk se finansiële posisie was in daardie stadium toe ook nie sterk genoeg om ’n volwaardige predikant aan te stel nie. Hy sê die kerk het in die 36 jaar gebruik gemaak van selfonderhoudende predikante en konsulente. Meyer sê in ’n stadium was daar ook ’n proef-predikant by die UCC Booysenpark. Volgens hom was hy en sy vrou, Lorna, oorspronklik lidmate van die Bethesda Congrega­tion­al Church in Schauderville. Hy sê dit is in dié einste kerk waar hy ’n kandidaat geword het om teologie te gaan studeer. Meyer voeg by hy en sy vrou het in 2003-2004 lidmate van die UCC Booysen Park geword. Hy sê hy was ook ’n proponent by die kerk. “Ek het toe nog gewag om ge-ordain te word.” Hy was in 2005 en 2006 by die Weis Memorial Union Congregational Church in Schauderville betrokke. Daar is hy ge-ordain. Meyer was van Januarie 2009 tot Maart 2015 ’n voltydse predikant in Heidelberg in die Wes-Kaap. Van 1 April 2015 tot einde laas maand was hy ’n voltydse leraar in die Langkloof. Meyer sê al is baie strukture reeds by die UCC Booysenpark in plek, is daar nog baie werk om te doen. Hy sê die kerk is reeds gestruktureer en die gemeente weet waarheen hulle op pad is. “Ek moet hulle net help met die pad vorentoe. Vir my en hulle is dit ’n nuwe pad. Dit gaan van ons afhang om die pad vorentoe te bepaal.” Ouderling Daan Gallant van die UCC Booysenpark sê Meyer is die regte persoon om die gemeente te lei. “Ons is opgewonde oor hom oor ons hom so goed ken.” Volgens Gallant het hy die UCC Booysenpark van 1983 vir twee jaar uit sy huis bedryf. Hy sê sedertdien tot 1995 is kerkdienste gehou in ’n klaskamer by die Primêre Skool Nooitgedacht in Booysenpark. Sedert 11 Februarie 1995 het die kerk sy eie gebou in Booysenpark-rylaan.