DIE Boland-Kavaliers se treurmare in die Eerste Liga van die Curriebeker-reeks het Saterdag voortgeduur. Dis toe die span van Wellington met 24-33 teen die Luiperds in Potchefstroom vasgeval het. Die span het nou nog net ’n skrale kans om na die halfeindronde deur te dring. Die Kavaliers kom dié naweek in Saldanhabaai teen die Griffons te staan. Niks minder as ’n sege met ’n bonuspunt sal goed genoeg wees om hulle kanse lewend te hou nie. Verder moet hulle hoop die Luiperds kry geen punte teen die Jaguares nie én dat die OP teen die Valke in die Baai verloor, dít sonder om ’n bonuspunt te verdien. So, hoop en bid is nou die Kavaliers se voorland. Die Bolanders het hulleself ook Saterdag in die voet geskiet, want met die rustyd het hulle nog met 21-14 voorgeloop. Hulle kon net nie die knoop deurhak nie. ’n Geel kaart teen die stut Clinton Theron het die Kavaliers se momentum gestuit. Hulle het in Theron se afwesigheid soft tries afgestaan. Edwin Sass, die binnesenter wat van Griekwas geleen word, het stewig vertoon vir die Kavaliers. Die Jaguares XV van Argentinië het vanjaar behoorlik ’n mockery van die Eerste Liga gemaak. Die Suid-Amerikaners het die Valke met ’n krieket-score geklop: 122-19. Voor dié vernedering was die Valke en Jaguares die enigste onoorwonne spanne in die kompetisie. En toe laat die Suid-Amerikaners hulle soos ’n laerskoolspannetjie lyk.