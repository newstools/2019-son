VANDALISME in die omgewing van Sout­rivier het treinpendelaars se reistyd die laaste dae in ’n nagmerrie laat ontaard. Son het gister berig oor die chaos wat Maandag op Kaapse spoorlyne geheers het. Pendelaars was Maandagoggend tot vier uur op treine gestrand. Verleng Maandagmiddag was dit ook nie veel beter nie en was daar vertragings van tot langer as twee uur. Metrorail moes ’n aantal treine kanselleer en reistyd verleng totdat alle herstelwerk voltooi is. Gisteroggend was daar weer vertragings en kansellasies weens vandalisme. Metrorail se Wes-Kaapse streekbestuurder, Richard Walker, sê hulle beskermingsdienste, die polisie en gekontrakteerde veiligheidswagte werk hard om die voorvalle te voorkom, terwyl tegniese herstelspanne alle kragte inspan om seker te maak die treine ry die volgende dag. Walker waarsku die publiek om voortdurend oplettend te wees vir die verandering in misdaadtendense. “Ons ondersoekspanne het opgemerk dat misdaad verskuif sodra wetstoepassers op ’n spesifieke hot spot fokus,” sê hy. Maandag is vier verdagtes tronk toe gestuur nadat hulle in die Wynberg-streekhof skuldig bevind is aan diefstal van Prasa-eiendom. Lincoln Gareth en Vincent Goliath is skuldig bevind aan diefstal van twee pype ter waarde van R2 000. Hulle is tot 12 jaar gevangenisstraf gevonnis, waarvan een jaar opgeskort is. Al bei sal dus 11 jaar agter tralies sit. Adnaan Davids is ook skuldig bevind op aanklag van beskadiging van noodsaaklike infrastruktuur. Hy het ’n vonnis van tien jaar gekry, waarvan vyf jaar opgeskort is. Davids het seinkabels ter waarde van R23 265 gesteel. Salie Abrahams is skuldig bevind aan diefstal van sein-en elektriese kabels ter waarde van R30 921. Nog twee verdagtes wat besig was om nagsig-apparaat te gebruik, is Saterdag gevang. Die twee is gearresteer naby die Lavis-stasie. Maandagmiddag is ’n verdagte ook op heter daad betrap waar hy besig was om kabels tussen Woodstock en Kaapstad te steel. ’n Saak van diefstal van noodsaaklike infrastruktuur word bekyk. Inligting Daar word gevra dat die publiek wetstoepassers bystaan deur misdaad en/of verdagte aktiwiteite aan te meld by 021 449 4336/5056. Mense met inligting wat tot suksesvolle skuldig­bevindings lei, word met tot R25 000 beloon.