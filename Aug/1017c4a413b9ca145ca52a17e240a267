’N GEMEENSKAP rou nadat die lyk van ’n vierjarige seun gister in ’n dam in St. Helenabaai gevind is. Polisieduikers het Ku­ngawa­­­ Mazembe se liggaam gistermiddag uitgeduik. Hy het Dinsdag spoorloos verdwyn. Volgens die organisasie Pink Ladies het Kungawa se pa hom laas omstreeks 10:00 gesien. Hy het toe buite hulle huis in Melkbosstraat in Laingville gespeel. Die pa het oral gesoek. Radeloos het hy die saak omstreeks 19:00 by die polisie aangemeld. Terwyl die gemeenskap gister nog kliphard aan die soek was, het ’n gemeenskapsleier, Thyrone Wil­liams, Son in kennis gestel dat Kungawa se lyk in ’n dam gevind is. Tydlyn Williams sê ’n polisie-informant het aan hom gesê hulle vermoed in hierdie stadium geen misdaad nie. “Hulle sal eers weet wat gebeur het nadat hulle die nadoodse ondersoek gedoen het. Daar moet gekyk word na die tydlyn van wanneer die kind vermis geraak het en wanneer die saak aangemeld is.” Volgens Williams kan kinders baie maklik toegang tot die dam kry omdat die heining plek-plek stukkend is. Hy sê dis ’n gevaar vir die kinders. ’n Woordvoerder van die polisie, sers. George Mjiwu, het bevestig die polisie het ’n nadoodse dossier aan­gelê. “Die nadoodse dossier is oop­gemaak nadat die liggaam van ’n vermiste kind in ’n dam in Laingville, St. Helenabaai, gevind is.”