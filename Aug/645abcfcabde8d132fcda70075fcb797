DIE polisie spog met honderde arrestasies wat hulle die afgelope naweek in samewerking met die army uitgevoer het. Maar die mense van die Kaapse Vlakte worry oor hoeveel van dié verdagtes suksesvol vervolg gaan word. Die waarnemende Wes-Kaapse polisiekommissaris, lt.genl. Sindile Mfazi, se woordvoerder sê altesaam 450 suspects is van Donderdag tot Sondag op die Vlakte gearresteer. Uitgevoer Onder dié spul is 151 gesoekte suspects. ’n Verdere 299 is gearresteer vir verskeie oortredings. Dis alles deel van Opera­tion Lockdown wat deur onder andere die SAPD, die weermag en die Stad Kaapstad se metropolisie uitgevoer is. Die mayco-lid belas met veiligheid en sekuriteit, JP Smith, sê egter dis nie genoeg om net te arresteer nie. Hy sê: “Ek is opgewonde. Ons doen baie goed om verdagtes op te spoor. “Ek wens ons kon operasies van dié aard regdeur die jaar gehad het om stabiliteit in dié gemeenskappe te kry. “Jy moet onthou, metropolisie se arrestasies en verkeersdienste se arrestasies vorm deel van die SAPD se statistieke.” Smith voeg by: “Dis goed en wel om al hierdie arrestasies te doen, maar wat gebeur agterna met die gearresteerdes? “Hoeveel van hulle gaan aangekla en vervolg word? “Ons het al voorheen gesê die skuldigbevindingsyfers moet die fokus wees. “Baie van die verdagtes kom weg met moord oor die SAPD se ondersoek­kapasiteit baie swak is.” Hy verwys na ’n bekende gangster van Hanover Park wat ’n paar weke gelede op die metropolisie geskiet het, maar toe later vrygelaat is sonder om aangekla te word. Volgens Smith het dieselfde man onlangs ’n taxi driver aangerand en is wéér vrygelaat oor die slagoffer die klag teruggetrek het. “Jy kan jou stupid werk, maar as jy nie die kwaaddoeners toesluit nie, dan mors jy net jou tyd,” meen hy. Vasgevat “Die probleem is die gebrek aan intelligensiedienste.” Son het vroeër dié maand berig meer as 1 000 verdagtes is tydens Operation Lockdown op die Kaapse Vlakte vasgevat. Die Wes-Kaapse minister van gemeenskapsveiligheid, Albert Fritz, het egter kort daarna gesê baie van dié verdagtes is vrygelaat. Fritz het op 18 Augustus gesê: “Ek is ingelig dat die meeste van diegene wat gearresteer is, binne 72 uur vrygelaat is. “Dit is weens die speurders se versuim om die arrestasies positief met spesifieke misdrywe te verbind.”