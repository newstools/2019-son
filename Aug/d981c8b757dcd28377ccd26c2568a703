’N BEPLANDE hit om te keer dat hy die mayor, Mongameli Bobani, uit sy stoel verwyder. Dít is wat Nqaba Bhanga, DA-leier in die Oos-Kaap, glo die motief was agter ’n beweerde mislukte hijacking. Bhanga het gister gesê twee karre het hom Dinsdag 22:00 in Somerstrand agtervolg nadat hy by ’n hotel in die gebied met die leiers van ander politieke partye vergader het. Planne om Bobani op ’n spe­siale raadsvergadering te verwyder, is juis op dié meeting bespreek. Bhanga het verduidelik hy was onderweg na Gomerylaan toe ’n kar hom begin agtervolg het. “Elke keer as ek vinniger gery het, het die kar ook vinniger gery. Die kar het my om elke draai agtervolg. “Later het ek gesien daar is ’n tweede kar wat my agtervolg. “Die karre het selfs saam met my by die ou Telkom Park oor ’n rooi verkeerslig gejaag toe ek probeer wegkom het.” Bhanga het verduidelik hy het selfs in die aankomende verkeer ingery om te probeer wegkom, maar sonder sukses. Sy plan was om direk na die Humewood-polisiekantoor te ry, maar ’n verkeerde draai het hom toe in die parkeerterrein van die Paxton Hotel laat beland. Hy het daar hulp gaan soek en die polisie is gekontak. Later, toe die coast clear was, is Bhanga na die Humewood-polisiekantoor, waar hy ’n aanklag van poging tot motorkaping gelê het. Intimidasie Bhanga het gesê hy glo die voorval was ’n beplande hit wat kom nadat die DA se planne bekend geword het om nog ’n mosie van wantroue teen Bobani te bring. “Dié was beslis nie ’n poging tot hijacking nie. Dié het te doen met ons planne om die uitvoerende burgemeester te verwyder. “Dis ’n vorm van intimidasie en ons is veronderstel om bang te wees. Maar ek het besluit om te baklei. “Vandat Bobani oorgeneem het as mayor, is daar terreur, anargie, aanvalle en geen vrede nie.” Athol Trollip, die DA se koukusleier in die Metro, het gesê sommige ANC-lede het ook hulle steun aan die mosie van wantroue teen Bobani toegeswaai. Daar is aanvanklik aansoek gedoen vir ’n spesiale raadsvergadering môre om die mosie ter tafel te lê en te bespreek. Gister het die speaker, Buyelwa Mafaya, egter laat weet dié aansoek is afgekeur. Bhanga het volgehou hulle gaan dit nie sommer net aanvaar nie. Hy het gesê hoewel hulle Dinsdag gefail het, is hulle nog daar buite. Hy vrees Dinsdagaand se voorval was net die eerste probeerslag. “Ek dink hulle gaan weer probeer. “Ek het aan my kinders gedink en hoe hulle amper hulle pa verloor het, iemand wat juis daar is om vir hulle te sorg ...” Bhanga en Trollip het ’n beroep gedoen op enige een wat die car chase gesien het om die polisie te kontak. Gesien Bhanga het bygevoeg albei karre het LED-ligte gehad en hy kon nie uitmaak wie die karre bestuur het of hoeveel mense daarin was nie. “Daar was baie mense op die pad wat gesien het wat gebeur het.” Brig. Tembinkosi Kinana, provinsiale polisiewoordvoerder, het bevestig ’n saak van poging tot motorkaping word ondersoek. Weens die aard van die beweerde misdaad het die polisie se ondersoekeenheid vir voertuigmisdade die ondersoek oorgeneem. Bobani kon teen druktyd nie vir kommentaar bereik word nie.