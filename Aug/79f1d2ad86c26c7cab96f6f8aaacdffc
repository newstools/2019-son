DIE datum vir die tweede aflewering van Black Panther is die afgelope naweek bekend gemaak. Die koning van Wakanda gaan op 6 Mei 2022 terug op die grootskerm wees. Ryan Coogler, die regisseur, het die datum bekendgemaak by D23, Disney se ekspo wat in Anaheim, Kalifornië gehou is. "Ons vat nie ons tyd nie, ons probeer net alles reg kry," het Coogler fans gerusgestel. Kevin Feige, president van Marvel Studios, sê Coogler weet reeds wat die titel vir die movie is en wie die baddie gaan wees. Nie een van die twee wou egter enigiets verklap nie. Die eerste Black Panther, met Chadwick Boseman in die hoofrol, was 'n wegholsukses. Dit het $700 miljoen plaaslik en $1.3 miljard wêreldwyd gemaak. Dit was boonop Marvel se eerste movie waar die meerderheid van die cast swart is. Black Panther is vir sewe Oscars benoem en het drie ingepalm. - Page Six