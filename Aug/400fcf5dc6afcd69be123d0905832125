CALITZDORP. – Die ou kliniek, ’n bekende baken op Kliniekrand, het Maandagnag in vlamme opgegaan. Dié gebou wat van die R62 gesien kon word, het oor dekades heen tientalle gesinne gehuisves wat nie huise kon kry nie. Plaaswerkers wat van plase afgesit was, het ook hier kom plak. Skynbaar het iemand in die gebou ’n vuur gemaak wat buite beheer geraak het. Die plakkers in die kliniek het gewoonweg net elkeen vir hom ’n kamer gevat en met sy gesin daar gewoon. Van hulle moes deur ’n ander gesin se kamer stap om by hulle eie kamer uit te kom. Ander het sommer in die gange geplak. Son het al jare berig oor die stories en lief en leed van die inwoners wat gekom en gegaan het. Stemme Daar is selfs al ’n moord in die kliniek gepleeg. Ouma Jaina Schoeman wat ook daar gewoon het, het vroeër gesê: “My drumpel is vir stemme deurgetrap, maar nooit het ek ’n huis gekry nie.” Volgens Jan Brollok het hy ook alles in die brand verloor – onder meer ’n groot bedrag in kontant. Nooddienste het die vlamme geblus en die plakkers is later in die gemeenskapsaal gehuisves. Omstanders het ook gepleit dat die dorp sy eie brandweerdienste moet kry.