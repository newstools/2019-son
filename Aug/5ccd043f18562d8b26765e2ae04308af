DIE eienaar van die pit bull wat onlangs twee kindertjies in ’n homeless shelter in Elsies­rivier gebyt het, soek sy hond terug. Laas Saterdag het Law Enforcement die hond kom haal en na hulle skut in Atlantis geneem. Dít oor die hond ’n gevaar vir die mense by die shelter inhou. Maar volgens Daniël Adams, alias “Tollie”, is sy hond glad nie gevaarlik nie. “Hulle moet my hond vir my teruggee!” moan Tollie met ’n hartseergesiggie. “My hond is hier om my te beskerm teen inbrekers en gangsters wat my wil aanval. “Ek skeep nie my hond af nie en sorg mooi vir hom. Ek hou hom in ’n hok aan en het altyd beheer oor hom.” Maar die hok is minder as ’n meter breed, sonder enige beweegruimte vir ’n hond. En die arme hond is elke dag daarin aangehou. Monique Opperman, die ma van een van die slagoffertjies, sê: “Die hok waarin Tollie die hond aangehou het, het nie eens ’n slot aan nie. Enigeen kon daardie hok oopmaak. “Sy klein klonkie het dan eenkeer die hok oopgemaak, toe kom byt die hond my kat binne-in my huis dood.” Nog ’n shelter-inwoner wat anoniem wil bly, noem: “Daardie pit bull is ’n gevaar op die jaart. Hy het nou klaar mensebloed geproe. “Nou gaan hy nóg bloed soek. “Tollie het self daardie hond so wreed gemaak deur hom aan ’n tyre aan ’n boom te laat byt.” Nog ’n inwoner sê: “Tollie het nie mooi na daardie hond gekyk nie. Hy kan dan skaars na homself kyk. Daardie hond was dan so maer. “Daardie hond het net hoenderbene van KFC hier oorkant die pad gevreet. “Ek het nog nooit gesien hy koop hondekos vir die hond nie.” Eddy Jacobs van Montagu het sy mond in ’n sterk bewoorde e-pos uitgespoel: “Pit bulls vermink te veel mense! “Daardie seuntjie wat hom natgepie het van die skrik, dít kan traumaties vir hom wees vorentoe. “Ek is self as sesjarige deur ’n hond gebyt en ek het vandag nog ’n vrees vir honde. “Pit bulls is vandag ’n tipe statussimbool vir baie onkundige honde-eienaars. “Baie van hulle kan nie eens die hond beheer nie. “Pit bulls is baie onverdraagsame honde. Dis ’n tipe hond wat destyds in Engeland gebruik is in jagtogte. Daardie selfde vegtersinstink is in hulle. “Ek gee nie om wié pit bulls verdedig nie, maar pics van verminkte kinders vertel ’n ander storie. Begin asseblief met petisies teen dié tipe honde!”