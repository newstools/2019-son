DIE Tshwane-stadsraad het na drie dae se protesoptogte 'n ooreenkoms bereik met die Suid-Afrikaanse munisipale-werkersunie (Samwu) en die Onafhanklike Munisipale en Geallieerde Handelsunie  (Imatu). Munisipale werkers het aangedring op 'n 18%-salarisverhoging. Sowat 40 busse is sonder toestemming vanaf die depot geneem om paaie in die middestad te blokkeer. Terwyl dinge in die stad deurmekaar was, is die stadsbestuurder, Moeketsi Mosola, ook op spesiale verlof geplaas. Daar is toe wel Donderdag 'n ooreenkoms bereik. Samwu sê die stad het "getrou gebly aan hul verpligtinge en dat daar 'n ooreenkoms bereik is vir 'n werkbare oplossing". Die ooreenkoms behels dat die stad 'n eenmalige betaling aan werkers sal maak as 'n equalisation allowance. Werkers wat minder as R20 000 maandeliks verdien sal 'n eenmalige bedrag van R15 000 ontvang. Diegene wat tussen R20 000 en R30 000 maandeliks verdien sal R10 000 kry. Ander wat R30 000 verdien sal 'n eenmalige bedrag van R7 000 ontvang. Koena Ramotlou, algemene sekretaris van Samwu, sê 'n taakspan gaan kyk na die betaalskaal van ander metro's. - SowetanLIVE