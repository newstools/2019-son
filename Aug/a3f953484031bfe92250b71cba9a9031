MERKWAARDIG. Dis hoe coach Benni McCarthy sy Cape Town City-span se silky en vlymskerp derby-sege van 1-0 oor Stellenbosch beskryf. Chris David het die Citizens Saterdag in die Ath­lone-stadion bragging rights gegee oor die PSL-nuweling Stellies. City moes laat in die stryd behoorlik walgooi om Steve Barker, afrigter, se Stellenbosch-span uit te hou. In die City-doelhok het Peter Leeuwenburgh ook twee uitstekende stukkies keerwerk uitgevoer om City se voorsprong te beskerm. Die PSL-debutant was laat in die tweede helfte nog vol geesdrif, maar McCarthy-hulle het reeds in die eerste helfte die game buite Stellies se bereik geplaas. Die wyse waarop City Stellies se defence oopgevlek het, het groot bewondering gewek. Die Citizens se algehele build-up play en inter passes in tight spaces kan vergelyk word met dié van die Engelse Premierliga-reus Manchester City. Volgens McCarthy is dit verblydend dat sy spelers so vroeg in die seisoen reeds op dreef is. “Dis remarkable hoe die spelers net beter en beter word,” sê McCarthy. “En dit ná net twee wedstryde. Ons het nie vergeet wat ons geleer het en hoe ons die game wil speel nie. “Dis net jammer ons kon nie gebruik maak van al die kanse wat ons in die eerste helfte geskep het nie. “Ons kon die game tóé reeds to bed gesit het, want ja, daar was net een span op die pitch. “Ek is supertrots op my boys. Spanne raak desperaat laat in wedstryde, maar dis hoekom ons ’n world class keeper vir situasies soos dié het. “Daar was nooit enige twyfel dat ons drie punte sou insamel nie.” City se fokus skuif nou na die MTN8-bekerkompetisie. McCarthy-hulle begin hulle defence van dié gesogte titel Saterdag in die Cape Town-stadion teen Polokwane City.