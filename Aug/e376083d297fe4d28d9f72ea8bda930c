DIE hof gaan Donderdag redes gee oor hoekom hy ’n aansoek om ontslag van vier moordbeskuldigdes van die hand gewys het. Jermaine Mitchell, Glynn Carelson, Wendell Peterson en Robin Taylor het vroeër ’n aansoek om ontslag voor regter Mandela Makaula gebring. Makaula het die aansoek egter van die hand gewys. Hy het gister aangedui dat hy in die belang van regverdigheid Donderdag sy redes hiervoor gaan gee. Doodgeskiet Graham Kammies (35), wat ook vroeër saam met die beskuldigdes tereggestaan het, is ná ’n aansoek om ontslag vrygespreek op die klagte teen hom. Die beskuldigdes staan tereg op onder meer drie moordklagte. Hulle word daarvan verdink dat hulle Theodore Matthews, Rajen Naidoo en Jermaine Esau in September 2015 doodgeskiet het. Die beskuldigdes bly in aanhouding. Adv. Mujaahid Sanden kla aan vir die staat.