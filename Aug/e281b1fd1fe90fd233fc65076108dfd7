DIS als goed en wel om ’n skoonmaker te wees. Maar om ’n hele mall se uitgestrekte vloeroppervlak met ’n spaghetti-moppie te skrop is mos slawerny. Só meen die 57-jarige Elizabeth Koester van Elsies­rivier wat die afgelope twee jaar as skoonmaker van Supercare Services by die N1 City Mall werk. Koester, ’n ma van drie – van wie een tans in matriek is – sê sy is nie skaam om ’n cleaner te wees nie. “Ek moet werk. My meisiekind is nou 17 en in haar laaste skooljaar. Ek was amper ’n maand in die hospitaal ná ’n operasie.” Koester sê voordat sy op 14 Junie hospitaal toe is, was die masjiene waarmee hulle die vloere skrop en blink maak, reeds buite werking. “Dit het al gebeur dat die twee masjiene stukkend is, maar dit was nooit langer as twee dae nie.” Sy sê hulle is twee spanne. Die een span werk bedags en die ander span nagskof. “Diegene wat in die dagspan werk, hou die mall skoon. Hulle mop ook, maar net waar dit vuil is.” Die nagskofwerkers doen die intense skoonmaak, wat die deeglike skrop van die mall se vloere insluit. “Toe ek 17 Julie weer by die werk vir nagskof opdaag, was die masjiene steeds buite werking. Ek het navraag by die ander in my span gedoen en volgens hulle was die masjiene sedert ek weg is, nog nooit gefix nie.” Vyf mense, drie mans en twee vroue, gebruik nou spaghetti-moppe om die tweeverdiepinggebou se vloere skoon te hou. Die mall se oppervlak van 64 000 m² sluit die winkels se vloerruimte in. Die shops is egter nie die skoonmakers se verantwoordelikheid nie. Koester sê sy het vele kere met haar supervisors hieroor gepraat, maar niks het daarvan gekom nie. “ ’n Mens kla nie oor jou werk nie, want ek is eintlik baie lief vir my werk. Maar slawerny is mos verby.” Andrea van Rensburg, ’n woordvoerder van die N1 City Mall, sê die bestuur weet die masjiene was stukkend, maar sy sê die kwessie is opgelos. “Die handmoppe word net deur die dag gedurende winkelure gebruik.” Toe Son haar egter daarop wys dat skoonmakers steeds snags met spaghetti-moppe moet skrop, het sy Son na Supercare verwys. Robert Cooper, bestuurder van Supercare Services, het teen druktyd nog nie op Son se navrae gereageer nie.