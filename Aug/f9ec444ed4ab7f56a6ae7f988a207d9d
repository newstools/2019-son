DIE Springbokke het nou regtig die voordeel wanneer hulle die All Blacks in vanjaar se World Cup in Japan pak. Suid-Afrika en Nieu-Seeland se kragmeting in groep B word op 21 September beslis. Die All Blacks gaan dié wedstryd teen die Bokke aandurf sonder twee van hul sleutel-elemente vir sukses in die Yokohama Stadium. Die grootste afwesigheid gaan sekerlik die wêreld se beste slot, Brodie Retallick, wees. Al is Retallick se naam as lid van die Kiwi’s se groep van 31 uitgelees, gaan dié breker eers in die World Cup se uitspeelrondes beskikbaar wees. Hy sukkel tans met ’n skouerbesering, wat hy teen die einste Bokke opgedoen het. Dronk Dit was toe RG Snyman hom van die kant af by ’n losskrum weggestamp het. En Retallick se afwesigheid is sommer kwaai gevoel in daai laaste kwartier teen die Bokke in Wellington. In die daaropvolgende toets – teen die Wallabies in Perth – is dit óók erg gevoel toe die Nieu-Seelanders dronk gehardloop is. Al was dit nou met een speler minder vir die volle tweede helfte. Vraagtekens oor die afwesigheid van ’n erkende steelkantflank bly ook ’n groot talking point en dit sal nou ’n nóg groter een raak. Liam Squire is gesê om met Jan Tuisbly se karretjie te ry, met die All Black-afrigter, Steve­ “Shag” Hansen, wat die onbekende en onervare Luke Jacobson saamvat Japan toe. Die kanse is egter skraal dat Jacobson veel game time sal kry, want Hansen eksperimenteer met Ardie Savea as steelkantflank. Dit het in die tweede toets teen die Wallabies in Auckland uitgewerk, maar Savea is glad nie in dieselfde klas as die Bokke se Pieter-Steph du Toit as dit by steelkantspel kom nie. Die All Blacks het egter al bekendheid verwerf vir spanne om die bos lei deur skokkende selections te maak. Of dit dié keer gaan werk – teen ’n Bok-span vol selfvertroue – is egter nie ’n sekerheid nie.