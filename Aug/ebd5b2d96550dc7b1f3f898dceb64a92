DIE metaalwerkersvakbond, Numsa, wil hê Pravin Gordhan, die minister van openbare ondernemings, moet afgedank word en dat Jabu Mabuza as voorsitter van die Eskom-raad verwyder word. Numsa sê hulle was geskok toe Gordhan vir Mabuza ook as waarnemende uitvoerende hoof van die kragreus aangestel het. Mabuza neem waar in Phakamani Hadebe se plek wat weens gesondheidsredes die pos ontruim het. Phakamile Hlubi-Majola, woorvoerder van Numsa, sê: “Die besluit van die minister is kommerwekkend omdat die bestuurspan so swak gevaar het in die vorige boekjaar toe Eskom ‘n verlies van R 20,7 miljard gely het.” Volgens Hlubi-Majola beteken dit dat Mabuza en die hele raad saam met die top bestuur afgedank moet word. Sy voeg ook by dat Mabuza 'n belangebotsing het omdat hy die kommissie van ondersoek na staatskaping vertel het dat van sy familielede met Eskom besigheid doen. “Gordhan is die een wat afgedank moet word want Eskom se mislukking is ook te danke aan hom. Hy het die koste-oordrag by Medupi en Kusile goedgekeur wat bygedra het tot die hoë bedrae skuld,” sê sy” “Hy was die minister van finansies toe die konstruksiekoste die hoogte in geskiet het én hy het die uitbetalings goedgekeur.” -JacarandaFM