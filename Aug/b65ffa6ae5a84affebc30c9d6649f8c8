DIE ANC se sekretaris-generaal, Ace Magashule, sê die omstrede skenking van die mediamagnaat Iqbal Survé aan die Wes-Kaapse ANC voor die nasionale verkiesing, is nou iets van die verlede. Magashule het die media toegespreek ná afloop van die stigting van ’n tussentydse provinsiale komitee (IPC) in die provinsie. News24 het net voor die verkiesing van 8 Mei berig Survé se Sekunjalo-groep het R1 miljoen aan die ANC in die Wes-Kaap geskenk en hy’t “niks in ruil daarvoor” gevra nie. Survé het destyds gesê sy skenking is gebaseer op die wens om die demokrasie te versterk in 2019 se nasionale en provinsiale verkiesings. Maar ’n dag voor die verkiesing het die Wes-Kaapse ANC besluit om die skenking terug te gee. Vorentoe Die destydse waarnemende voorsitter, Khaya Magaxa, het gesê die meeste van hulle donateursaanbiedings word eers deeglik geassesseer voordat die party dit kan aanvaar. “Omdat dié skenking net drie dae voor die verkiesing aangebied is, was daar nie genoeg tyd om so ’n aanbod te assesseer nie. Ook nie hoe dit beskou sou word as die bewerings in ag geneem sou word wat by die kommissie van ondersoek oor beweerde onreëlmatigheid by die PIC geopper is nie,” het Magaxa destyds verduidelik. Magashule se antwoord op ’n vraag oor die huidige status van dié donasie, is dat hy nie ’n issue daarvan wil maak nie. Hy’t gesê: “Die organisasie (ANC) het die reg om fondse orals in te samel, openlik en deursigtig. Ons beweeg vorentoe en hou nie vas aan die dinge van die verlede nie.” – News24