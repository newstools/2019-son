HOPEFIELD weet nou hoe dit voel om nie aan die verloorkant van ’n Boland Groot Uitdaag game te wees nie – al is dit net ’n draw. Dis reg, Hopefield het vir die eerste keer in ’n baie lang tyd weer ligapunte in die Weskus-afdeling van die Groot Uitdaag-kompetisie verdien deur met 25-25 teen St. Helena te draw. Met ’n bietjie meer geluk kon Hopefield dié een gewen het, maar Anwill Claassen (heelagter) het ’n paar kritieke skoppe pale toe verbrou. Claassen was egter sy span se groot held en ’n groot kopseer vir sy teenstanders wanneer hy by sy agterlyn aangesluit het. Clifton Niemand, hulp­afrigter van Hopefield, sê: “Daar was ’n paar kritieke hanteerfoute op die aanval en ’n paar lynstane wat ons verloor het. “Dis baie jong spelers en ons is nie juis bekommerd nie. Daar lê baie werk voor, maar dié span gaan nog ’n baie gedugte een word.” St. Helenabaai het eerste gescore, toe Herold van Rooyen (losskakel) met ’n strafskop geslaag het. Minute daarna het Hopefield se heelagter gaan druk en die doelskop oorgeklits om sy span se rekening te open. Die telbord is deur albei spanne aan die gang gehou, met die besoekers wat elke keer voor was. Dit was egter Ughan Niemand (vleuel) se gelykmakende drie in die tweede helfte wat die skare op hulle voete gehad het. Claassen kon egter nie die doelskop vir die sege oorsit nie. Volgens die hulpafrigter van St. Helena was sy span planloos op die aanval en die dissipline swak, veral op die verdedigingslyn.