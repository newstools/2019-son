AS DAGGA gedekriminaliseer kan word, kan dieselfde mos vir sekswerkers geld. Só voel ’n sekswerker wat haar brood en botter verdien deur mans se vol rûe uit te sort. Die sekswerker, bekend as Nicole, sê om prostitusie te wettig, sal die beste ding wees wat met haar bedryf kan gebeur. Nicole verwys na haarself as ’n “hot babe” wat 24/7 daar is om mans se erotiese wense te vervul. Sy travel ook net na sekere hotelle om haar lyflike take te verrig. Baie verwys na prostitusie as die oudste beroep in die wêreld. En ’n klompie jare gelede het die Sex Workers Education and Advocacy Task Force (SWEAT) beraam dat daar al destyds tussen 121 000 en 167 000 sekswerkers in Suid-Afrika is. Volgens Nicole is sy nie skaam oor die job wat sy doen nie. “Ek het geen probleem met wat ek doen nie en ek voel die bedryf sal baie gemakliker en veiliger wees as dit gewettig word. “ ’n Mens kan anyway nie op die polisie staatmaak vir hulp nie, want hulle gee eenvoudig net nie om nie. “As dit (die seksbedryf) gewettig word, sal ek ook nie omgee om belasting te betaal nie.” En sekswerkers soos Nicole blyk lekker tjieng te maak. “R400 ’n halfuur en R800 full-house,” sê sy dadelik toe sy oor haar rates gepols word. “Ek werk egter nie van my huis af nie.” Daar is ook diegene wat reken dat die seksbedryf ’n welkome geldjie in die voos geplunderde staatskas kan ploeg. Meer as 10 jaar gelede het ag Amerikaanse stede reeds ’n allemintige $975,3 miljoen (byna R15 miljard in vandag se geld) met belasting uit die seksbedryf gemaak. So, kan so ’n pompery dalk nie sommer die antwoord wees om net weer ons ekonomie regop te laat staan en kreupel-staatsinstellings soos Eskom ’n ekonomiese ereksie te laat kry nie? Nee, sê die groep Embrace Dignity, wat die dekriminalisering van prostitusie teenstaan. Embrace Dignity se Thabo Tshelane sê: “Ons stem nie saam met die wettiging of selfs gedeeltelike wettiging van die sisteem van prostitusie nie. “Alle modelle wat dit wil wettig, glamorise hierdie uitbuitende bedryf en plaas weerlose vroue in die hande van die staat, pimps, bordeel-eienaars en vuur die aanvraag na sekshandel aan. “Ons sien prostitusie nie as werk nie, daarom gebruik ons nie die term ‘sekswerk’ nie. “ ‘Sekswerk’ is ’n term wat geskep is om die onderdrukkende sisteem van prostitusie te normaliseer.” Die omstrede godsman reverend Oscar Bougaardt sê hy is ook nie daarvoor te vinde dat prostitusie van die donker na die lig moet beweeg nie. “Om prostitusie te wettig, is soos om ’n prys op sonde te sit. “Nes dagga is prostitusie ’n groot no-no. Ons beweeg nou na ’n plek waar dit orrait is om te betaal vir sonde. Watter boodskap wil ons dan nou na kinders uitstuur? Bly uit die skool en gaan verkoop jou liggaam langs die pad vir seks? “Die staat bevark ons klaar met die miljarde wat wanbestee word. So, watter geld ook al uit die belasting van prostitusie gemaak sou word, gaan net die lewe cosy maak vir een of ander politician,” het Bougaardt gesê.