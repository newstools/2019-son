DIE ANC se sekretaris-generaal, Ace Magashule, het die afgelope naweek vrede, stabiliteit en eenheid verkondig. Magashule het ANC-lede in Bloekombos, Kraaifontein, op die eerste gesamentlike byeenkoms ná die stigting van provinsiale taakspan en interim- provinsiale komitee (IPK) toegespreek. Son het vroeër berig die provinsiale uitvoerende komitee (PUK) is ontbind nadat versuim is om ’n verkiesingskonferensie te hou. Magashule hou vol dinge lyk positiewer binne die ANC in die Wes-Kaap. Die binnegevegte en faksies in streek- en provinsiale strukture het die party duur te staan gekom in die verkiesing. Beginsels Magashule sê egter: “Dinge gaan baie goed. Soos jy kan sien, is daar vrede en stabiliteit in die organisasie. “En ons praat politics. Ons keer nou terug na ons beginsels, soos respek.” Toe hy gevra is oor die samestelling van die IPK, het hy geantwoord hy dra nie kennis van ANC-lede wat ’n probleem daarmee het nie. Hy sê: “Ons sê aan diegene wat nog kwessies het, ons weet nie wie hulle is nie. Hier is die branch members en daar is net een stem. “As jy ’n ANC-lid is, moet jy die besluit van die hoogste gesag, die nasionale uitvoerende komitee, aanvaar. “Dis nou tyd dat ons op die grond fokus, ons hernu en aanhou bou aan eenheid.”