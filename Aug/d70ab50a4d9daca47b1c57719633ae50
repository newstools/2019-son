TERWYL Siya Kolisi môre sy eerste Currie Cup game in vyf jaar speel, kan ’n toekomstige ster, Nama Xaba, sy debuut vir die Westelike Provinsie maak. Dit is wanneer die WP die Pumas môre vanaf 15:00 op Nuweland pak. Die Springbok-kaptein sal slegs in sy 30ste game vir die Streeptruie uitdraf sedert hy sy buiging in 2014 gemaak het. Skuif Kolisi se insluiting in die nr. 6-trui beteken dat JD Schickerling terug na die slotposisie skuif, met Salmaan Moerat wat in die tweede helfte van die bank aangewend gaan word. Ernst van Rhyn is op steelkantflank ingesluit met die vaskopstut Wilco Louw terug in die beginspan. Agterlangs gaan Justin Phillips diens agter die oond doen, met Sergeal Petersen wat vir die eerste keer dié seisoen gaan start. John Dobson, afrigter van die WP, het gister gesê die Bok-kaptein sal waarskynlik 40 minute speelkans kry. Dit kan die weg baan vir die 22-jarige Xaba om sy buiging van die bank te maak. Die WP coach voel daar is ’n tekort aan spesialis-baljagters. Hy meen Xaba is beslis iemand wat voortaan dié rol kan vervul. Dobbo het gister oor Xaba gesê: “Hy is ’n speler oor wie ons regtig baie excited is. Hy is ’n leier wat voorheen al die spanne in verskillende ouderdomsgroepe aangevoer het. “Op o. 19-vlak was hy waarskynlik die beste nr. 6 in die land. Hy was uitstekend vir die Stormers in die friendlies in die voorseisoen, maar het met ’n enkelbesering gesukkel. Vertroue “Ons is desperaat om hom deur te bring en ’n geleentheid te gee. Ek dink hy is ’n ou wat in die volgende vier of vyf jaar die nr. 6-trui sy eie kan maak.” Ná sy span se loslootjie is Dobbo vol vertroue dat sy span opgewasse gaan wees vir die uitdaging wat die Pumas gaan bied. “Dit is waarskynlik die sterkste span wat ek tans kan kies. “Ek weet nie wat die prys van ’n kaartjie is nie, maar net om na ons opwindende agterste driehoek (Petersen, Dillyn Leyds en Seabelo Senatla) te kom kyk, behoort die prys werd te wees,” het Dobbo bygevoeg. WP: Dillyn Leyds, Sergeal Petersen, Ruhan Nel, Dan Kriel, Seabelo Senatla, Josh Stander, Justin Phillips, Sikhumbuzo Notshe, Ernst van Rhyn, Siya Kolisi, JD Schickerling, Chris van Zyl, Wilco Louw, Scarra Ntubeni, Corné Fourie. BANK: Chad Solomon, Kwenzo Blose, Neethling Fouché, Salmaan Moerat, Nama Xaba, Godlen Masimla, Jean-Luc du Plessis, Edwill van der Merwe.