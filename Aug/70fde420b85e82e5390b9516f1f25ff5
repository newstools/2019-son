PASOP vir die Franse hoenderhaan! Dis reg, Chester Williams, legendariese Springbokvleuel en wenner van 1995 se World Cup, glo Frankryk is die dark horse vir vanjaar se titel in Japan. Volgens Williams bly die Hane maar ’n span wat nooit afgeskryf moet word nie – al sukkel hulle die laaste paar jaar om die wêreld aan die brand te speel. “Gaan kyk maar na vorige toernooie. Hulle is altyd in die gesprek as dit by die uitspeel­rondes kom,” meen Williams, wat deesdae die UWK se Varsity Cup-span afrig. Die Franse se swakste ver­toning tot nog toe in ’n World Cup was vier jaar gelede toe hulle in die kwarteindronde deur die All Blacks uitgeskakel is. Voor dit het die Hane nog elke keer ’n manier gevind om tot in die halfeindronde (1991, 1995, 2003 en 2007) of eindstryd (1989, 1999 en 2011) te vorder. Williams se groot hoop bly egter in sy geliefde Springbokke, maar hy waarsku daarby dat die All Blacks en Engeland gewys het hulle kan nie afgeskryf word nie. “Hulle bly maar lande wat jy altyd ’n kans moet gee om baie diep tot in die toernooi te vorder. “Nieu-Seeland sal sy titel wil verdedig en Enge­land spog met ’n baie uitgeslape afrigter in Eddie Jones­.” Maar wat van die Springbokke se groep en hulle kanse? “Ons spog hierdie jaar met ’n goed gebalanseerde groep spelers,” meen Williams. “Vanuit ’n posisionele oogpunt het ons spelers wat mekaar goed aanvul, veral as ek kyk na ons vaste vyf. Rassie kan daar besluit om te roteer, sonder dat hy enigsins die span verswak.” Williams, wat vandag ook sy eie bier, Chester’s Lager, in Stellenbosch bekendstel, is vol lof vir die insluiting van Herschel Jantjies as skrumskakel. Williams wou egter nie keurder speel deur te sê wie die beste tussen Jantjies en Faf de Klerk is nie. “Kyk, hulle is twee verskillende spelers,” verduidelik Williams. Faf is iemand wat baie defensive speel en dan kan Rassie besluit om Herschel op die veld te stoot wanneer dinge meer oop begin raak. “Ek is net nie so seker oor of ons tans as ’n span ’n plan-B het as dinge nie op die dag uitwerk nie.”