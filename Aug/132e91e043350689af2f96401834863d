DIE Chilli Boys is nou een van vier spanne in die Premierliga (PSL) wat nog nie dié seisoen ’n oorwinning behaal het nie. Dis nadat Chippa Woensdagaand in die Nelson Mandelabaai Stadion weer baie kanse verbrou en met 0-0 gelykop gespeel het teen Polokwane City. Verskeie spelers het kanse gehad om ’n doel te kry. In ’n stadium het drie verskillende spelers agtereenvolgens na die doelhoek geskiet sonder geluk. Al is spelers soos William Twala en Thabo Rakhale gebruik, het hulle ook nie ’n verskil gemaak nie. Twala is dié keer van die begin ingespan en Ra­khale is weereens as plaasvervanger gebruik. Chippa se breier, Clinton Larsen, sê dis teleurstellend om nie te wen nie nadat hulle die wedstryd oorheers het, maar hy kan nie die spelers kwalik neem nie. “Ek sal nooit kwaad wees vir die spelers nie. Hulle het weereens ’n uitstekende poging ingesit, maar ongelukkig het ons net nie die doel gevind nie,” het Larsen gesê. Dit is nou die Chilli Boys se vierde wedstryd sonder ’n oorwinning en hulle derde gelykop uitslag, maar Larsen is nie gepla nie. “Om die waarheid te sê, dit is nie ’n groot kommer nie, want as ons een wedstryd wen, skuif ons onmiddellik op na die topses.” Chippa sou sy volgende wedstryd weer in die Nelson Mandelabaai Stadion speel, teen Bloemfontein Celtic op 21 September, maar pak Orlando Pirates nou volgende. Pirates is uit die CAF Champions League en sal Chippa op 14 September aanvat. Die venue moet nog bevestig word. Larsen is bly daaroor, want nou hoef sy span nie so lank buite aksie te bly nie.