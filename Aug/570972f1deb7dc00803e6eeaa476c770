’N PLEK in die halfeindstryd van Suidwestelike Distrikte (SWD)-klubrugby se Premierliga is steeds haalbaar vir die Barbarians. Maar dan sal die manne van Mosselbaai tuis met Groot-Brak in die D’Almeida-stadion moet afreken. Die Babaas, wat nou deur Robert Jansen afgerig word, staan op 48 punte ná 16 wedstryde. Groot-Brak is met 54 punte vyfde op die puntelys. Barbarians is sewende. Sedert Jansen se oorname het hy welslae behaal teen Silver Stars en die Jaguars. Daar is dus baie op die spel vir albei in dié derby. ’n Nederlaag kan ieder se aspirasies om die halfeindronde te haal, verydel. Barbarians bly maar ’n moeilike span om op hulle “baan” te klop. Hulle fanatiese ondersteuners is uiters lojaal. Aangesien Brak die eersteronde-wedstryd gewen het, sal dit die tuisspan ekstra motiveer om te wys wie die baas van die plaas is. Inglip Die wedstryd op Outeniquapark tussen George en Heidelberg behoort baie gelykop te verloop. Heidelberg is met 60 punte vierde op die puntelys. George is agste. George kan steeds by die agterdeur na die halfeindronde inglip, maar dan moet hy Heidelberg klop. Die tuisspan gaan sukkel om die besoekers in toom te hou. Heidelberg het ’n gevaar­like agterlyn en ’n intimiderende pak voorspelers. Hy sal dus die sterk aanslag van die tuisspan se voorspelers kan weerstaan.