DIE Chilli Boys se gesukkel voor die doelhok steek weer kop uit. As hulle nie gou regkom nie, kan die res van die seisoen weer in ’n stryd teen relegasie ontaard. Dis nadat Chippa United Saterdag in die Sugar Ray Xulu-stadion in Durban met 1-2 teen Golden Arrows vasgeval het. Die wendoel is in die 94ste minuut aangeteken toe die Chilli Boys se verdediging gedink het die wedstryd is verby. Die Chippa-breier, Clinton Larsen, sê dit is teleurstellend om só op die nippertjie te verloor. Larsen sê: “Ons het goed gespeel, maar ’n bietjie konsentrasie verloor. “Ons het goed teruggeveg nadat Arrows hulle doel aangeteken het. Ons het nooit opgegee nie, daarom is die uitslag teleurstellend.” Larsen sê sy span het moontlik ’n gelykop uitslag verdien. Hy sê: “Ons was duidelik die beste span in die tweede helfte, daarom voel ek ons verdien ’n gelykop uitslag. “Ongelukkig werk dit nie so nie. Ons het nou weer ’n paar lesse geleer wat ons sal moet toepas as ons wil verbeter.” Chippa is ná drie wedstryde in die Premiersokkerliga steeds op soek na sy eerste oorwinning. Hy het nou twee agtereenvolgende kanse in die Nelson Mandelabaai-stadion om dit te behaal. Larsen sê: “Ons volgende twee wedstryde gaan baie belangrik wees en dis die perfekte kans vir ons om ons foute reg te stel en oorwinnings te behaal.” Die Chilli Boys se nuwe ster Gregory Damons is ook vir die tweede agtereenvolgende wedstryd as speler van die wedstryd aangewys. Damons, wat weer ingestaan het vir Diamond Thopola in die verdediging, sê Chippa sal meer doele moet skiet. Hy sê: “Ons moet net meer kanse vat, veral in die boks. Ons maak een te veel pass in die boks pleks daarvan om ’n doel te probeer skiet.” Chippa sal nou Woensdag teen Polokwane City in die Nelson Mandelabaai-stadion ’n kans kry vir sy eerste oorwinning.