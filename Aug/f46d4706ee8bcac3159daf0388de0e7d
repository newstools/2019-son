DIE Suid-Afrikaanse Rugbyunie (Saru) is tans op ’n mission om die beste sewesrugby-talent onder vroue in Suid Afrika te identifiseer. Saru, in samewerking met sy sewesrugby-borg, Castle Free, het gister ’n landwye veldtog aangekondig waardeur die beste vroulike rugbytalent gesoek sal word. Dié veldtog word Imbokodo genoem, ’n Zulu-woord wat verwys na ’n sterk vrou. Die talentvolste spelers sal dan geïdentifiseer word, met die toekenning van ’n voltydse nasionale kontrak op die spel. Daar’s ook ’n kans dat hulle die nasionale sewesspan in die Wêreldreeks se Kaapstad-toernooi in Desember kan verteenwoordig. Die veldtog sal in ’n reality show van 13 episodes vir SuperSport omskep word. Dankbaar “Dis vir ons baie belangrik om meer belangstelling in vrouerugby te kweek,” het Paul Delport, coach van die nasionale vrouesewesspan, gister in Stellenbosch gesê. “Ons is baie dankbaar dat die Suid-Afrikaanse Brouery en Castle Free hierdie geleentheid vir ons geskep het. Hopelik is daar baie vroue wat gaan uitkom en ek dink dit kan ’n game changer vir vrouerugby in Suid-Afrika wees. “Ons is op soek na natural athletes wat uitblink in sportsoorte soos sokker, touchies en atletiek. “Kyk maar na voorbeelde soos Alyssa Conley, wat ’n naelloper was, en Carter Jacobs, wat ’n roeier was. Ons soek eintlik maar net atletiese vrouens,” het die voormalige Blitsbok gesê. Die Kaapse trials sal op 10 en 11 Augustus plaasvind en belangstellendes kan ’n e-pos stuur na imbokodo@sarugby.co.za of besoek gerus springboks.rugby/pages/imbokodo.