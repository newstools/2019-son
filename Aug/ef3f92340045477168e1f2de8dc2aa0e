SPORTS Against Crime South Africa (Sacsa) en die anti-gang unit het hande gevat om kinders uit misdaad se kloue te red. Saterdag by die Primêre Skool Westcott in Dieprivier het o. 9- en o. 10-netbalspannetjies van verskeie skole aan ’n toernooi deelgeneem. Die toernooi was ook ’n viering van Vrouemaand. Vincent Daniels, president van Sacsa, sê sy organisasie probeer kinders help om van misdaad en bendes weg te bly deur vir hulle sportdae by skole aan te bied. “Misdaad is oral. Al is daar meer misdaad in ander areas­, kan ons Diep­rivier nie afsonder nie. “Die nasionale regering is die probleem. Hulle kan nie misdaad bekamp nie. “Mense pleeg misdaad en kry net bail. “Selfs in die parlement word misdaad gepleeg. As ons land se president net een sakkie lemoene na ’n skool neem, sal ek sê amen. “Die polisie werk hard en kry min support.” Daniels sê sodra daar sport by skole aangebied word, kom die misdaad af. Genl.maj. André Lincoln, Wes-Kaapse hoof van die anti-gang unit, sê hulle werk maak ook deel uit van sosiale misdaad. “Dis altyd beter om misdaad te keer voordat dit te ver gaan. “Ons begin by die kinders. Ons reik uit na die kinders. “As die kinders eers 25 jaar bereik, is dit moeiliker om te help. “Ons fokus op die jonger kinders om te keer dat hulle in dieselfde trap val as ouer kinders.” Die polisie se telefoonnommers is daarop sodat kinders wat in nood verkeer, hulle kan bel om te help.