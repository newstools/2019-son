BEAUFORT-WES. – Die Creative Art School (CAS) vier sy 14de bestaansjaar. En steeds gaan hy van krag tot krag. Dié dansskool het onlangs sy jaarlikse funksie in ’n stampvol saal van die NG Kerk Gamka-Oos gehou. Daar was verskeie dansgroepe. Die tema was CAS/Beaufort-Wes Dance Celebration. Onder leiding van Liesle Prince is die dansskool oop vir almal van enige ouderdom. Dit bestaan tans uit ’n groep van 40 dansers. “Ons mandaat en visie is gebou op Esegiël 37:14 – ‘om lewe te bring in mense se lewe’, ” sê Prince. “Ons verkondig die Blye Boodskap met verskeie dansstyle oral waar ons optree.” Hulle tree graag op by funksies, asook versorgingsoorde vir bejaardes of skole. Die CAS was die eerste dansskool wat in 2005 op Beaufort-Wes op die been gebring is. Volgens Prince kom al die leiers van ander dansskole op Beaufort-Wes uit haar hande. Die ander groepe wat Saterdagaand saam met CAS die verhoog gedeel het, was; Karar Dance Ministries, AFM Dancers, Annointed Prophetic Ministries, NFM Dancers, New Wine Dancers en die hip-hop-groep BBC.