DIE Baaise hooggeregshof het jurisdiksie oor net 7 van die 97 seksverwante klagte waarop die vermeende sekspes-pastoor Timothy Omotoso en sy twee medebeskuldigdes teregstaan. So het Omotoso (60) se lawyer, Peter Daubermann, Vrydag gesê toe hy teen die klagte se jurisdiksie beswaar aangeteken het. Omotoso se medebeskuldigdes is Lusanda Sulani (36) en Zukiswa Sitho (28). Volgens Daubermann het die voormalige nasionale direkteur van die Nasionale Vervolgingsgesag met betrekking tot die eerste klagstaat magtiging gee vir die sentralisering van die aanklagte sodat dit in Port Elizabeth aangehoor kan word. Volgens Daubermann is die magtiging-sertifikaat vir die sentralisering op 30 April 2018 uitgereik en hou dit verband met die eerste klagstaat. Hy sê daardie magtiging vir die sentralisering van die aanklagte hou nie verband met die tweede klagstaat wat eers in Julie vanjaar uitgereik is nie. Die tweede klagstaat het gekom toe die verdediging die staat in die eerste verhoor versoek het om nader besonderhede van die klagte aan hom beskikbaar te stel. Daubermann sê die voormalige nasionale direkteur van openbare vervolging dui nie in die magtiging-sertifikaat voor die hof aan na watter klagstaat hy verwys en wat die relevante oortredings is nie. Hy sê die relevante oortredings moet duidelik wees en in dié geval is dit nie so nie. Daubermann sê dit sal pure gissing wees om te sê die klagstaat waarna die gewese nasionale direkteur van openbare vervolging verwys, is die een voor die hof. Spesifiseer Maar dan sê Daubermann daar is no way dat die gewese direkteur in die magtiging-sertifikaat melding maak van die klagstaat voor die hof nie. Hy sê die sertifikaat spesifiseer ook nie die klagte nie. Hy sê in die klagstaat voor die hof is daar aantygings dat afsonderlike dade by verskeie geleenthede gepleeg is. Hy sê die staat het ál die oortredings in een klag gevoeg, dus is dit nou onduidelik watter oortredings in PE en watter elders gepleeg is. Hierop sê Daubermann die Baaise hooggeregshof het ook nie jurisdiksie oor oortredings in een klag wat in PE en elders begaan is nie. Daubermann het beswaar gemaak toe die staat by monde van adv. Nceba Ntelwa aandui hy wil getuienis lei met betrekking tot die magtiging van jurisdiksie. Volgens Daubermann wil die staat nou daai roete volg nadat hy besef het hy’t ’n swak saak. Regter Irma Schoeman het die saak tot môre uitgestel sodat die staat die hof van ’n nuwe sertifikaat kan voorsien en sodat Daubermann die hof oor die sertifikaat en die toelaatbaarheid daarvan kan toespreek.