’N VROU het gisteroggend gesterf toe ’n taxi in ’n ongeluk in Eersterivier gerol het. Die taxi het na verneem word ’n rooi verkeerslig gejump en uitgeswenk vir ’n aankomende bakkie. Die ongeluk het gister op die hoek van Eerste­rivierweg en Londonweg in Malibu Village gebeur. Die bestuurder van die Khayelitsha-taxi het beheer oor die voertuig verloor. Die taxi het op sy sy in die pad tot stilstand gekom. Die taxi was vol mense. Verskeie ander is beseer en deur paramedici op die toneel behandel. Die ernstig beseerdes is per ambulans na die hospitaal geneem. Maxine Bezuidenhout, woordvoerder vir nooddienste, sê: “Daar was drie voertuie in die ongeluk betrokke. “Die taxi het van London Way en regs in Hindle Road ingedraai, in Blue Downs se rigting. Nooddienste “Een vrou wat in die taxi was, is op die toneel dood en 14 mense is lig beseer.” Russel Meiring, ER24-woordvoerder, sê: “Die taxi het met ’n ligte voertuig in Hindle Road gebots. “Met die nooddienste se aankoms op die toneel het die taxi op sy sy gelê. “Die ander voertuig het ’n paar meter verder gestaan. “By nader ondersoek is ’n vrou se lyk buite die voertuig gevind. “Die vrou was reeds dood en is op die toneel dood verklaar.” Sers. Noloyiso Rwexana, polisiewoordvoerder­, het bevestig dat ’n 23-jarige vrou dood is en ’n saak van strafbare manslag ondersoek word. Niemand is al gearresteer nie.