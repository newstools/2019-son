WANNEER ’n leeuwelpie op die Kaapse Vlakte meer opwinding veroorsaak as ’n Manchester United-wedstryd op Old Trafford, dan is daar beslis groot fout met die Engelse sokkerspan. Ole Gunnar Solskjaer (bestuurder) se span het Saterdag in die Theatre of Dreams met 1-2 teen Crystal Palace vasgeval in een van die grootste skokke tot dusver dié seisoen. Dit was die eerste keer in die Premierliga-era dat Palace met die Red Devils klaarspeel. Kyk, Palace is nou nie juis bekend as ’n span wat die grotes se broeke laat bewe nie. En wanneer die Eagles in meer as 30 jaar nog nie op jou tuisveld sukses behaal het nie, dan word daar beslis van ’n span soos Manchester United verwag om slae uit te deel. Maar daar is steeds geen ware passie of dryfkrag in die United-span nie. Daar is net niemand wat in die middel van die veld behoorlik beheer kan neem nie. Paul Pogba wil soms te lank aan die bal klou – en dit was juis wat in beseringstyd tot Palace se wendoel gelei het. Daai United-enjinkamer kort woema. Dit kort ’n Roy Keane-tipe karakter wat vuur sal maak onder spanmaats wat nie hulle kant bring nie. En met die Engelse transfer window wat reeds gesluit het, sal United nou maar moet aankarring met wat hy het totdat daar weer kans is om spelers te koop. Dit word ook nou bewys dat United se oorwinning met 4-0 op die eerste dag teen Chelsea beslis nie ’n ware weergawe was van wat daai dag op die veld gebeur het nie. Dié oorwinning het Solskjaer en sy spelers (en die United-ondersteuners) valse hoop gegee. Ná net drie wedstryde wil dit voorkom asof daar weer ’n baie lang seisoen op die span en sy fans wag. Verlede week was daar ’n groot bohaai toe Pogba van die strafmerk misluk het. Almal het gemoan dat Marcus Rashford liewer die skop moes waarneem. En wat sê die doemprofete nou nadat Rashford in die stryd teen Palace nie van die strafkol die nette kon laat raas nie? United is ná drie wedstryde reeds vyf punte agter die voorloper, Liverpool. Die Reds van Anfield het gewys hulle wil graag verbeter op verlede jaar se vertoningslys – en om dit reg te kry, moet hulle die titel wen. Jürgen Klopp (bestuurder) se span het sonder veel moeite Arsenal platgeskiet, met Mo Salah wat twee keer sukses behaal het. Salah is vroeg al besig om te wys hy is nie ’n “one season wonder” nie.