MY DIER­BARE veterane van die eers nie-rassige Suid-Afrikaanse Rugbyunie (Saru), luister vir ’n oomblik na my. Niks gaan kom van julle pleidooi om die naam van die Cravenweek-skoletoernooie te verander nie. Glo my! Teen dié tyd het Saru se base julle griefskrif in die shredder laat opsnipper. Die veterane wil hê die o. 13- en o. 18- toernooi se naam moet verander. Dit moet bloot as die nasionale toernooie bekendstaan. Julle moet teen dié tyd weet al is daar voormalige spanmaats en comrades van julle op die bestuur, steur SA Rugby hom nie aan sulke pleidooie nie. Tauriq Britton, ’n voor­malige Saru-losvoorspeler en onderkaptein, het namens die oudspelers ’n brief oor die saak aan SA Rugby gerig. Dit is ook Britton wat twee jaar gelede die nasionale parlement besoek het nadat hy die Springbok-embleem op sy baadjie toegeplak het. Britton het namens die spelers en ampte­nare van die nie-rassige Saru­geledere tot dié stap oor­gegaan. Mark Alexander, president van SA Rugby, het ’n gasket geblaas en belowe om opvolgvergaderings met Britton-hulle te hou. Daarvan het absoluut niks gekom nie. Kort ná Britton se optrede is ’n groep oud-Saru-spelers op die oggend van die toets tussen die Springbokke en die All Blacks op Nuweland onthaal. Daar is tóé ook baie gepraat oor opvolgvergaderings om die oudspelers onder die vaandel van een Legends-organisasie te verenig. Neutrale Britton-hulle sê Craven was in die apartheidsjare ’n amptenaar. Sy naam hou te veel pyn in vir voormalige nasionale spelers, veral dié wie se kinders onder die Craven-naam rugby speel. Britton-hulle glo die toernooie moet ’n neutrale naam aanneem. Na verneem word, het Saru-legendes al verskeie kere informeel met amptenare van SA Rugby oor die naamsverandering gesels. Hulle pleidooi het egter op dowe ore geval. So, Britton, daai voormalige spanmaats en comrades van julle gaan hulle nie aan julle steur nie. Hulle is te besig om vir die volgende verkiesing te campaign. Daai manne is so besig. Dit moet julle glad nie verbaas as hulle met aartsvyande die vredespyp begin rook nie. Die Britse Leeus kom immer in 2021 toer. Maak julle eie somme.