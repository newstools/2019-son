DIE Boland-Kavaliers se kans om ’n plek in die halfeindstryd van die Eerste Liga van die Curriebeker-reeks te verseker, lyk maar beroerd. Die span van Randall Modiba (afrigter) het Saterdag op Esselenpark in Worcester hulle swakte vertoning nog in vanjaar se veldtog gelewer. Die Bolanders het met 17-31 teen die Valke vasgeval. Hulle was teen rustyd ’n allemintige 0-19 agter. Nadat die Valke se agsteman, Friedle Olivier, die bal van sy span se eie afskop skoon gevat het, was die Bolanders teen die planke. Hulle moes daarna 22 minute lank net verdedig. Om dinge te vererger, moes die tuisspan se kaptein, Marlyn Williams, die veld verlaat. ’n Mens kan vra waarom hy in die eerste plek toegelaat is om te begin. Williams is kort voor die afskop eers fiks verklaar nadat hy vroeër die week met griep gesukkel het. ’n Mens wil niks wegvat van die Valke se pragtige sege nie, maar hulle is toegelaat om dinge te beheer. Dit was grootliks die geval weens die Bolanders se onvermoë om hulle eie ingooie in die lynstane en skrums te beheer. Hulle lakwerk was boonop swak. Toe die Bolanders die besoekers vir ’n skrale ses minute onder druk geplaas het, het hulle twee drieë gaan druk. Dit bewys: Sodra die Valke onder druk geplaas word – veral met goeie taktiese skoppe – draai hulle voorspelers stadig. Maar dít kon die tuisspan eenvoudig nie regkry nie. Die Valke se woelige losvoorspeler, Thabo Mabuza, het twee drieë gedruk. Mabuza was die enigste speler met vaart in hulle pak. Die Bolanders se volgende wedstryd is teen die Luiperds in Rustenburg. Soos dinge nou staan, beklee die Kavaliers met 12 punte ná vyf wedstryde die vierde plek. Die Luiperds staan op 11 punte.