BRENT Janse van Rensburg sê dit was moeilik om die nuus van sy bedanking as coach van Griekwas met die spelers en bestuur te deel. Dit kon nie op ’n meer ongeleë tyd vir die Poubloues gebeur het nie. Dis omdat Griekwas môre in die een halfeindstryd van die Currie Cup teen die Goue Leeus op Ellispark in Johannesburg speel. Janse van Rensburg het sy skok-bedanking Woensdag ingedien. Dit volg ná minder as ’n jaar as coach van die Noord-Kapenaars se rugbyspan. Aankondiging Hy’t gister oor sy besluit gesê: “Ons het iets baie spesiaals hier gebou en het ’n groep waarmee ek lekker saamwerk. “Dit was beter om die aankondiging nie langer uit te stel nie. “Ek glo dis in die belang van die spelers dat hulle die nuus van my af hoor, eerder as by ander partye.” Die 39-jarige Janse van Rensburg word as een van die voorste voorspeler-afrigters in die land beskou. Volgens Suparugby gaan Janse van Rensburg volgende jaar by die Sharks as dié Superrugbyspan se breier aansluit. Dis omdat Robert du Preez vroeër vanjaar weg is daar. Sean Everitt coach die Curriebeker-span.