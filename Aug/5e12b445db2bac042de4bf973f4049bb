DIE Hawks het met die hulp van die Wes-Kaapse departement van vervoer en openbare werke Maandag twee voertuigondersoekers gearresteer. Die verdagtes (29 en 30) was volgens kapt. Philani Nkwalase van die Hawks betrokke by die verwerking van voertuig­sertifikate in die Wes-Kaap. Hulle is by die Universal Roadworthy Station in Philippi gearresteer. Die twee het reeds in Athlone se landdroshof op klagte van bedrog en korrupsie verskyn. Nkwalase sê die twee het in ruil vir geld vals padwaardigheidsertifikate uitgereik vir voertuie wat fisiek in die sentrum getoets is. “Nege voertuie het tussen Junie 2018 en Julie 2019 bedrieglike padwaardigheidsertifikate gekry.” Volgens Nkwalase is die ontdekking gedoen toe ’n roetineondersoek in Mei vanjaar in Somerset-Wes op ’n vragmotor uitgevoer is. Nog arrestasies word verwag.