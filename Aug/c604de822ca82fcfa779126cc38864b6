AS MEER gedoen is om haar man op te spoor, kon sy en haar kroos vandag ten minste berusting gehad het. Só voel Azra Esack (32) van Mitchells Plain oor die aanvanklike soektog van die polisie en die Nasionale Seereddingsinstituut (NSRI) na haar man, Shaheed (34), wat op 26 Junie vanjaar verdwyn het toe hy in die Wolfgat-natuur­reservaat gaan swem het. Antwoorde is wat ’n bedroefde Azra steeds soek. Antwoorde wat haar en die paartjie se kinders (1, 2, 9 en 12 jaar oud) se verlange sal stil. ’n Moedelose Azra sê sy weet nie meer aan watter deur om vir inligting te gaan klop nie. “Die dag van my man se verdwyning het dinge al verkeerd afgeskop met die polisieman wat my gebel en deurmekaar gepraat het. “Shaheed het gaan swem en sy liggaam is nie gekry nie, maar die polisieman het oor die foon met my gepraat van resuscitation. “Dit kon nie plaasgevind het as hulle nie my man se body gekry het nie. “Ek het aanvanklik gedink die man is dronk. Ek kon eers 15:00 se kant by die strand uitkom en het gesien daar is nie pogings aangewend is om na Shaheed te soek nie. “Daar is vir my gesê die water was te sterk vir die duikers, maar in die daaropvolgende dae is daar nie eens met ’n boot op die see uitgegaan nie. Die duikers en lede van die NSRI het dan eerder soos toeriste op die beach rondgeloop met hulle binoculars.” Azra sê sy wil nie die werk misken wat die owerhede wel gedoen het om haar man op te spoor nie, maar voel meer kon gedoen gewees het. “Die helikopter wat daai dag uitgekom het, het seker net ’n uur rondgevlieg, toe is die brandstof op. “Ek word nie deur die polisie ingelig oor hoe die ondersoek vorder nie. Ek moes op my eie hospitale en lykhuise bel en uitvind of daar dalk ’n body ingekom het wat aan my man se description voldoen.” Sy bly egter klou aan die hoop dat ’n wonderwerk nog kan gebeur. “Tot tyd en wyl ons nie ’n body het nie, is daar hoop. “Enigiets kon gebeur het. Hy kon disorientated gewees het en nie weet wie hy is nie. “Dalk weet iemand waar hy hom bevind. “Daar is al in koerante bespiegel dat Shaheed selfmoord gepleeg het, maar ek weier om dit te glo. “Shaheed se klere was by die kar en die karsleutels nog in die ignition, maar hy het my daardie oggend nog vir werk gaan aflaai en alles was fine.” ’n NSRI-woordvoerder, Craig Lambinon, sê die NSRI in Strandfontein is omstreeks 12:44 die betrokke dag geaktiveer nadat hulle in kennis gestel is van ’n verdrinking. Lambinon sê ooggetuies het vertel van ’n man wat vermoedelik in die seewater in die moeilikheid beland en toe onder die water verdwyn het. Lambinon sê NSRI-vrywilligers wat in die omtes bly, het hulle in hulle eie voertuie na die toneel gehaas, tesame met mariene beamptes van die Stad Kaapstad se wetstoepassingseenheid, polisielede, brand-en-reddingsdienste se duikeenheid en ’n NSRI-reddingsboot wat ter water gelaat is. “By die aankoms op die toneel was daar geen sig van die man nie en ’n search-en-rescue-operasie is van stapel gestuur. “ ’n EMS/Skymed-helikopter is van ’n ander toneel af gestuur om te help met die soektog. Toe die tuig se fuel opraak, het hulle by die Kaapstad Internasionale Lughawe gaan refuel en na die toneel teruggekeer.” Lambinon sê ondanks ’n intensiewe soektog langs die kuslyn, in die see en uit die lug was daar geen teken van Shaheed nie. Teen druktyd het die Wes-Kaapse polisiediens nie op Son op Sondag se versoeke om kommentaar gereageer nie.