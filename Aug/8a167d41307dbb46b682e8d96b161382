Die datum 6 Augustus bring herinneringe van die hel van die Northern Areas Uprising in 1990 terug. Vandag 10:00 sal daar ’n kranslegging wees by die Papenkuil-begraafplaas in die Baai om die altesame 59 inwoners te herdenk wat hulle lewe verloor het. Enigiemand is welkom om dit by te woon en word ook genooi om ná die kranslegging ’n memorial lecture en uitstalling by die South End-museum by te woon. Ses dae ná die begin van die Uprising was daar nog onrus. Vandag, 29 jaar later, onthou die families van die oorledenes hoe rof daardie tydperk was. Die Uprising het ontstaan toe sowat 3 000 bruin inwoners onder meer ontevrede geraak het daaroor dat huurgeld verhoog is. Uitgebuit Hulle het dit geboikot en wou hulle ontevredenheid met ’n optog duidelik maak. Daar het toe sowat 3 000 inwoners aan die optog deelgeneem. Winkels is geplunder deur misdadige elemente wat die situasie uitgebuit het. Die polisie het op ’n sportveld tussen die Laerskool Greenville en die Senior Sekondêre Skool Chatty losgebrand op die skare betogers. Charles Hans, die sekretaris van die Northern Areas Uprising Committee, sê hulle doen elke jaar die kranslegging sodat mense hulle helde kan herdenk en eer. “Dis deel van ons geskiedenis. “Dit was ’n protesaksie en gevoelens het hoog geloop.”