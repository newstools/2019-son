VROUE hoef nie angstig rond te kyk nie, want die Here is daar vir ons. Dis Vrouemaand en aan die woord is past. Elizabeth Antonie, leier van die Pinkster Christen Kerk van Suid-Afrika in Scotts­dene, Kraaifontein. Antonie, oorspronklik van Loeriesfontein, sê: “Al sou die vyeboom nie bot nie en die wingerd geen vrugte dra nie, sal ek jubel in die Here.” Haar storie is een van hoop en oorwinning: “Kanker is in 2015 by my gediagnoseer en vanjaar hartversaking. Maar ek het op die Here bly vertrou en vandag staan ek as ’n oorwinnaar. “Die Here het my genees, want Hy is ’n Waarmaker van sy woord.” Ongemak Antonie sê as vrou het sy uitdagings, maar die Here gee haar krag. “In die herfs verloor ’n boom sy blare en gaan deur ’n baie droë tyd. Dis ’n eensame proses van pyn. Die koue en ongemak maak dikwels seer, maar die Here het belowe al gaan jy deur die waters sal dit jou nie oorstroom nie. “Ek wil vir elke vrou bemoedig: kyk nie angstig rond nie, want die Here gaan ’n nuwe ding doen. “My man moet my elke Sondag in ’n rolstoel kerk toe stoot, want my bene wil my nie altyd dra nie, maar ons weet die Here gaan op die regte tyd die uitkoms stuur. “Dis my hart se begeerte om voort te gaan met die werk van die Here.”