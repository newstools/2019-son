DIE Chilli Boys se Diski Challenge (MDC)-span het nie die beste begin gemaak tot sy nuwe seisoen nie. Dis nadat Stellenbosch FC hom met 1-2 geklop het. Chippa het Vrydag na gereis Idasvallei om Stellies FC te pak. Dit was Stellies se debuut. Die Chippa-span, wat gelaai is met plaaslike talent, het nie goed begin nie en in die eerste vyf minute reeds ’n penalty afgestaan. Dit het die Chilli Boys op die agtervoet geplaas. Stellies het die wedstryd beheer en kort daarna ’n tweede doel aangeteken. Die Chilli Boys se sterspeler Ronaldo Maarman het hulle doel aanteken. Hoewel daar weer kanse was, kon nie een van die twee spanne nog doele aanteken nie. Chippa se MDC-breier, Daine­ Klate, sal beslis ’n beter vertoning in die span se volgende wedstryd wil sien. Die verdedigende MDC- kam­pioen, Bloemfontein Celtic­, het self die seisoen sleg begin. Mamelodi Sundowns het hom met 0-3 getimmer. Dit lyk asof die tradisionele sterk spanne reeds op dreef is, want Orlando Pirates het ook in sy eerste wedstryd ’n 1-0-oorwinning oor AmaZulu behaal. Kaizer Chiefs en SuperSport United lyk asof hulle vroeg die pas sal aangee. Dis nadat albei spanne oortuigende oorwinnings behaal het. Chiefs het Golden Arrows met 4-1 geklop terwyl SuperSport vir Maritzburg United met 5-1 laat les opsê het. Cape Town City FC blyk ook goed op dreef te wees. Dis nadat hy Black Leopards met 2-0 geklop het. Die enigste van die groot spanne wat vasgeval het, is Wits. Polokwane City het die Clever Boys met 2-1 geklop. Baroka FC het ook lekker stem dik gemaak in vanjaar se kompetisie. Hy het Highlands Park met 3-0 uitgestof.