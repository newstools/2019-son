DIE Chilli Boys het nou wel nie hulle eerste PSL-oorwinning behaal nie, maar hulle breier, Clinton Larsen, voel hulle is gereed vir die res van die liga. Chippa het Saterdag in die Nelson Mandelabaai-stadion 0-0 gelykop gespeel teen Stellenbosch FC, wat sy debuut gemaak het in die PSL. Hoewel Chippa die wedstryd oorheers het, het hy net nie ’n wendoel aan­geteken nie. Larsen is egter nie te veel gepla daaroor nie. “Ek dink dit was ’n uitstekende vertoning van die spelers. “Ná ses weke se voorbereiding dink ek ons is gereed vir die res van die seisoen. “Die feit dat ons so gedomineer het in albei helftes laat my dink dat ons gereed is,” het Larsen gesê. Hoewel daar nie ’n doel was nie, sê Larsen sy span kon baie kanse skep. “Ons het baie kanse gemaak – en dit is ’n positiewe ding, want Stellenbosch het weer amper geen kans gemaak nie. So, ons gebruik die bal en dít is wat tel. “Op ’n ander dag sou ons ’n doel aangeteken het, maar nie vandag nie.” Die breier dink wel daar is tog ’n paar plekke waarop hulle kan verbeter vir hulle volgende wedstryd. Werk “Ek dink ons moet ons verdediging selfs verder verbeter, veral vir ander, sterker spanne. “So, daar is nog werk, maar ons kan nie te veel kla nie.” Chippa het wel ’n paar nuwe spelers gehad. Die nuwe doelwagter Patrick Tignyemb, asook Diamond Thopola en Kelvin en Elvis Moyo, het hulle PSL-debuut gemaak in verdediging. Volgens Larsen moet die spelers ook nog groei in hulle rolle. “Dit was die Moyo-tweeling se eerste wedstryd, so daar is baie om aan te werk. “Maar ek voel die spelers het goed gedoen vandag.” Die Chilli Boys sal vinnig op dreef moet kom, want die verdedigende PSL-kampioen, Mamelodi Sundowns, kom op die 14de Augustus in die Nelson Mandelabaai-stadion besoek aflê.