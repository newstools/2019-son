ALISSON Becker is een van die redes waarom Liver­pool deesdae so min goals afstaan. Maar nou dreig sy geskeurde kuitspier om die Reds se Engelse Premier­liga-planne vroeg deurmekaar te krap. Die Brasiliaanse doelwagter kon nie sy span se opening game Vrydag teen Norwich City voltooi nie. Alisson het die bal in die eerste helfte geskop en toe inmekaargesak, waarna hy die veld verlaat het. Hy kan vir drie tot vier maande buite aksie wees. Liverpool het Norwich met 4-1 geklop. Norwich se goal is aangeteken nadat Alisson met die ander Brasiliaanse goalie, Adrian, vervang is. Jürgen Klopp, breier, was duidelik ’n teleurgestelde man toe hy oor Alisson se besering uitgevra is. Klopp het gesê: Dis ’n kuitbesering. Dit het vir hom gevoel asof iemand hom van agter slaan. “Hy sal nie gereed wees vir Woensdag se game nie, dít kan ek jou verseker. “Die tekens is nie goed nie. Ons sal egter ’n oplossing moet vind en aanbeweeg.” Die Reds, laas seisoen se Uefa Champions League-wenners, speel Woensdag in die European Super Cup teen Chelsea. Chelsea het die Uefa Europa League-kroon laas seisoen verower. Klopp erken hy sit nou met ’n tekort aan goalies. Caoimhin Kelleher, sy ander shot stopper, sit met ’n gebreekte hand. Klopp sê: “Caoimhin het begin oefen, maar hy is nie 100% nie. “Ons ander keeper is volgens die reëls nog te jonk om te speel. Hy is nou eers 16, en die ander een sit met ’n seer elmboog.” As dit nie vir die koop van Adrian van West Ham in die plek van Simon Mignolet was nie, was die Reds nou diep in die moeilikheid. Klopp was ook vol lof vir Adrian, wat kalm voor die doelhok was nadat hy Alisson vervang het.