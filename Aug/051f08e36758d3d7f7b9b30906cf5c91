DIE verdagte in die moordsaak van Chad Arendse (19) van Mitchells Plain het die afgelope week weer vlugtig in die hof verskyn. Die verdagte, wat nog nie geïdentifiseer mag word nie, staan tereg op die moord op Arendse wat op 16 Junie vanjaar in Rocklands gepleeg is. Daar moet nog eers ’n ID-parade gehou word om die verdagte te identifiseer. Die saak is vir twee weke uitgestel en die verdagte het gister om borgtog aansoek gedoen. Arendse is in ’n drive-by-shooting in die kop geskiet terwyl hy vir ’n Uber-taxi gewag het. Hy was by ’n vriendin se 21ste verjaardagpartytjie en is op die toneel dood. Volgens sy ma, Natasha Arendse (39), ken hulle nie eintlik die verdagte nie, maar hy was na bewering een van Chad se vriende. Afrigter “Ons is nog baie hartseer en soek net geregtigheid vir ons kind se dood. Ons het baie ondersteuning vanuit die gemeenskap. Die verdagte moenie borgtog kry nie,” sê Natasha. Arendse was die afrigter van die Primêre Skool Littlewood se drummies. Sy span het die Vrydag voor sy dood goud in ’n kompetisie gewen. Hy was ’n lid van die Wes-Kaapse drummie squad en was ook by die klopse betrokke. Die verdagte sal na verwagting op 27 Augustus weer in die Mitchells Plain-landdroshof verskyn.