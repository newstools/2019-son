DIE OP-rugbyspan het alle verwagtinge in die Eerste Liga van die Currie Cup oortref en mik nou na ’n plek in die eindstryd. Die Olifante het ’n Currie Cup-halfeindstryd losgespeel nadat hulle die Valke Saterdag in die WJ de Wet Stadion in Despatch met 22-14 geklop het. Hoewel die Olifante drie drieë gedruk het, sê OP se breier, Chumani Booi, dit is hulle verdediging wat die uitslag ver­seker het. “Die wedstryd was baie fisiek en daar was baie clashes, maar ek dink ons het dit goed gehanteer en die Valke uitgehou. “Die Valke is met die afskop van die kompetisie as een van die gevaarlikste spanne beskou. So, om hulle op dié manier te klop, sê baie oor die kwaliteit van ons spelers.” Booi sê baie meer kom nog van sy span. “Almal is vol selfvertroue en ons gaan weer voorberei om ons beste te gee teen die Griffons in Welkom. “Ek dink die span se vertoning het nou op die regte tyd begin peak. So, ek voel ons kan mik na die eindstryd.” Fokus OP vermy gelukkig die onoorwonne Jaguares en gaan die Griffons in Welkom pak vir ’n plek in die eindstryd. “Dit was ’n harde wedstryd teen die Valke, maar ek dink om Welkom toe te gaan, gaan ook moeilik wees. Maar met baie konsentrasie en fokus kan ons dieselfde vertoning lewer.” Die Valke gaan in die ander halfeindstryd teen die Jaguares speel. Die Grens Bulldogs het ook uiteindelik hulle duck gebreek deur die SWD Arende in Oos-Londen met 31-26 te klop. Die Bulldogs het vyf drieë gedruk teenoor die vier van die Arende, maar dit was hulle verdediging wat ook verseker het hulle kry hulle eerste oorwinning.