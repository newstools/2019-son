SKADEVERGOEDING moet betaal word aan 'n onderwyser van KwaZulu-Natal wat 13 maande agter tralies deurgebring het op 'n klag van verkragting waarop hy uiteindelik onskuldig bevind is. Patrick Buthelezi is in Desember 2012 vrygespreek op 'n klag dat hy 'n negejarige leerder by 'n skool in Umlazi, waar hy skoolgehou het, verkrag het. Buthelezi was in die tjoekie vanaf hy in November 2011 gearresteer is tot hy vrygespreek is in Desember 2012. In hofstukke, waarin hy die minister van polisie en die nasionale vervolgingsgesag dagvaar, sê Buthelezi die ondersoekbeampte het nie onvoldoende bewyse van die slagoffer onder die hof se aandag gebring nie. Hy sê ook die staatsaanklaer was bewus dat 'n mede-onderwyser by die skool, wie die leerder gesê het 'n getuie tot die voorval was, in 'n verklaring gesê het sy het niks gesien nie. Buthelezi sê verder in hofstukke die polisie het nie die saak behoorlik ondersoek nie en dat die staatsaanklaer nie bewyse in hul besit by die borgtogverhoor bekend gemaak het nie. "Die hof is mislei. Dit het daartoe gelei dat borgtog geweier is," lui die hofstukke. Hoewel Buthelezi die saak gewen het, moet die bedrag wat aan hom uitbetaal moet word, nog vasgestel word. - News24