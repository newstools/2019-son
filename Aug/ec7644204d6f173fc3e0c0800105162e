JONG mense word na ’n lewe van misdaad gelok met die rewards wat daarmee gepaardgaan. Só het Robin O’Brien, die lawyer van een van die skuldiges in die Staal-moordsaak, Elgershin Goliath (30), Vrydag in sy voorvonnis­betoë in die Baaise hooggeregshof gesê. Goliath, Deon Harmse (25) en Nealon Redhouse (20) word vandag gevonnis vir die moord op Donovan “Staal” Berry. Staal is in Mei 2016 in Barberry-rylaan in die noordelike areas doodgeskiet. Dié drie is in Julie aan Staal se moord skuldig bevind. Harmse en Redhouse is op hulle beurt ook elk skuldig bevind op klagte van die onwettige besit van ’n vuurwapen en ammunisie. O’Brien het uitgevaar teenoor die staat en die privaat sektor wat volgens hom absoluut niks doen om die mense in die Northerns op te hef nie. Hy het gesê die tyd het aangebreek vir die howe om meer kennis te neem van die maatskaplike toestande waaronder dié mense lewe. O’Brien het gesê die hof sal ’n fout maak as hy nie die maatskap­like omstandighede van dié mense in ag neem nie. Volgens hom doen niemand iets aan die situasie nie. Hy meen jong mense hier gaan nooit uit daardie wurggreep kom nie. Oor Goliath se persoonlike omstandighede het O’Brien gesê hy het ’n skoon misdaadrekord. O’Brien het uitgewys Go­liath se ouers oorlede. Hy het aan die hof voorgehou dat sy kliënt ongetroud en die pa van drie kinders is. Hy het bygevoeg Goliath is al sedert 20 Mei 2016 in aanhouding. O’Brien het nietemin aan waarnemende regter Nicholas Mullins gesê dit is moeilik vir hom om wesenlike en dwingende omstandighede vir die hof te vind om van die voorgeskrewe vonnis af te wyk. Redhouse se lawyer­, Khaya Saziwa, sê sy kliënt was 17 jaar oud ten tyde van die voorval. Hy het gesê Redhouse het onder moeilike finansiële omstandighede grootgeword. Volgens Saziwa is Red­house se stiefpa werkloos en het hy geen verhouding met sy biologiese pa nie. Saziwa het aan die hof gesê Redhouse se vriende beïnvloed hom. Hy het hier verwys na die feit dat Redhouse hom met ouer vriende besig hou. Saziwa het gesê Redhouse voel gemaklik om met sy ouer vriende te relate. Volgens Saziwa het Redhouse die skool verlaat as gevolg van bende-aktiwiteite. Hy het aangevoer Staal het Redhouse gewerf om misdade te pleeg. Saziwa het gesê die hof moet ook in ag neem dat Redhouse op al die klagte skuldig gepleit en nie die hof se tyd gemors het nie. Met betrekking tot Harmse het Saziwa gesê sy kliënt is ongetroud en het geen verhouding met sy pa nie. Hy het gesê Harmse se ma is oorlede terwyl hy in aanhouding was. Volgens Saziwa het Harmse die skool verlaat toe hy betrokke geraak het by Staal, wat hom ook gewerf het om misdade te pleeg. Saziwa het aan die hof gesê ook Harmse se ouderdom is ’n versagtende faktor. Volgens hom neem Harmse verantwoordelikheid vir sy dade. Adv. Mark Driman, staatsaanklaer, het gesê die moord is vooraf beplan en die slagoffer is helder oordag doodgeskiet. Die hof het boonop Vrydag gehoor dat Redhouse benewens die moord op Staal reeds drie vorige moordveroordelings het. Ander veroordelings hou verband met onder meer die onwettige besit van ’n vuurwapen en ammunisie, poging tot huisbraak, huisbraak met die doel om te moor en twee klagte van poging tot moord. Hy is ook vroeër daaraan skuldig bevind dat hy hom as ’n cop voorgedoen het. Harmse se vorige veroordelings sluit in moord, twee klagte van poging tot moord, poging tot huisbraak, huisbraak met die doel om te moor en dat hy hom as ’n cop voorgedoen het. Redhouse en Harmse het hulle vorige veroordelings bevestig.