SOWAT 80 gesinne van die plaas Klein Akker is soos honde op straat gegooi. Dié mense is sedert Maandagoggend op straat. Dis nadat ’n bulldozer hulle hokke platgevee het. Byna al die besittings wat hulle die afgelope 19 jaar bymekaargemaak het, is ook verwoes. By Son se aankoms, het al die families uitgekamp langs die Botfontein-pad buite Kraaifontein. Daar moes hulle maar die koue trotseer oor hulle geen ander heenkome het nie. Gift of the Givers het die honger mense darem met ’n pot lekker kos gevoer. Hulle het ook komberse en water uitgedeel. Sybil Retief sit met haar 6 kinders en 20 kleinkinders nou op straat. Retief sê die bulldozers het net toegesak op hulle. Sy vaar uit: “God weet hoekom hulle ons van die plaas af wil hê. “Ons het al die jare hier gehuur. “Ons het alles verloor toe die bulldozers inkom. “My kinders se plekke is af én al hulle nuwe kaste en goed is daarmee heen. “Al ons kos is ook daarmee heen. Ons het niks oor nie.” Die families se komitee­leier, Annemarie Swanepoel, sê al wat ’n boer is, wou al ontslae raak van hulle. Volgens Swanepoel kom die uitsettings al van 2016 af aan. Swanepoel vertel: “Ons is al deur baie evictions. “Die eerste keer toe wou hulle ons na Wallacedene skuif. “Ons is hof toe en die uitsetting is gestop. Praat “Verlede week is ons Philippi toe, maar toe word ons daar gedreig. “Chris Nissen (kommissaris van die Suid-Afrikaanse Menseregtekommissie) het gesê ons kan nie daar bly nie. “Nou praat hulle van Fisantekraal.” Swanepoel sê dis vir haar hartseer dat hulle sommer net so verwyder kan word. Volgens haar het die plaas nou al verskillende eienaars gehad, en almal wil ontslae raak van hulle. Teen gistermiddag laat was die mense steeds dakloos. Die mayco-lid belas met landelike en stedelike ontwikkeling, Grant Twigg, sê die mense het privaat eiendom beset. Dus kan hy hulle nie help nie.