KORT nadat ’n tweejarige seuntjie by die Living­stone Hospitaal aangebring is, is hy dood. Nou soek die speurders van die Gelvandale-polisie dringend na die kind se ouers én die onbekende man wat hom hospitaal toe gebring het. Kapt. Sandra Janse van Rensburg, ’n polisiewoordvoerder, sê die onbekende man het Dinsdag 15:40 met die kind by die hospitaal aangekom. “Hy het aan die personeel by die hospitaal gesê die kind het van die bed afgeval en het hulp nodig. “Terwyl die dokters besig was met die kind, het hy gesterf. “Toe die dokters daarna na die man gaan om hom in te lig dat die kind dood is, het hy weggehardloop.” Die hospitaal het geen inligting gekry oor die kind se identiteit, sy ouers of wie die onbekende bruin man is wat die kind ingebring het nie. Dringend ’n Geregtelike doods­ondersoek is begin hangende die uitslag van die nadoodse ondersoek. Die polisie doen ’n beroep op enige een met inligting oor wie die kind, sy ouers of die man is om AO Neil Hendriks dringend te kontak by 082 442 1816. Inligting kan ook by enige polisiestasie en Crime Stop se nommer, 08600 10111, deurgegee word.