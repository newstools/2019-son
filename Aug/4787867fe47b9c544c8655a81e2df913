IN VROUEMAAND voel sy dat sy nou vir die wolwe gegooi word. Dis nadat sy deur haar skoonsuster se man wreed verkrag is. Só voel Dea (skuilnaam), ’n ma van ’n 10-jarige dogtertjie wie se lewe einde Junie in Royal Heights, Calitzdorp, onherroeplik verander het. Sy vertel: “Ek voel soos iemand wat melaats is. Ek voel soos iemand wat van my kop af raak. Die nagmerries waarvan ek julle ná die rape vertel het, raak net erger. “Wat erger is, is dat van my familielede steeds kwaad is vir my omdat ek hom gaan aangee het. Nou sê hulle dis alles deur my.” Sy het vroeër vreesbevange vertel: “Daar by die digte riete het hy sy gemors met my aangevang. Dis nou my skoonsuster se man wat my gerape het. “Ek skree nog: ‘Kan jy nie sien dis ek nie?’ Sy oë was so wild in sy kop. Dit was groot en het gelyk asof dit stilstaan. Ek kan sweer hy was diep gedrug.” Wat haar verder pla, is dat sy nooit enige berading gekry het nie. “Hier was nog nie eens ’n maatskaplike werker of berader om my geestelik te ondersteun nie. Dis eintlik al wat ek vra, dat ek net met iemand professioneels kan gesels.” Son het die saak na Eunice Strydom, die Klein-Karoo se hoof van ACVV, verwys om die mammie berading te bied. “Die Hope Options in Calitzstraat is die ideale mense om die vroutjie ondersteuning te bied. Ek kan ’n afspraak vir haar reël.”