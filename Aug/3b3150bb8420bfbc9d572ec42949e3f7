’N MAN is gearresteer omdat hy na bewering in Jeffreysbaai tik en dagga verkoop het. Sers. Majola Nkohli, polisiewoordvoerder, het gesê die vermeende dealer (47) is Maandag gearresteer. Juma Said Kumkana het dieselfde dag vlugtig in die Humansdorp-landdroshof verskyn op ’n klag van dwelmhandel. Hy is Saterdag omstreeks 19:00 aangekeer nadat die polisie inligting gekry het oor ’n haarsalon in Salamanderstraat wat na bewering dwelms verkoop. “Die polisie het met ’n lasbrief op die niksvermoedende eienaar van die haarsalon toegeslaan. Die polisie het klein plastieksakkies vol dagga en tik in kompartemente in die salon gekonfiskeer. “Die geskatte waarde van die dwelms is R10 000 en R800 kontant was saam met die dwelms weggesteek.”