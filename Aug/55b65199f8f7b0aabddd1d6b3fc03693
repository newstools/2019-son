’N SPAN van 12 van die land se beste langasems sal Suid-Afrika op 1 September op die 50 km World Championships in Brasov, Roemenië, verteenwoordig. Dié atlete is egter nie besig om as ’n span in ’n kamp te oefen nie. Hulle slyp almal op hulle eie met hulle eie afrigters. Elke coach gee gereeld up­dates aan die nasionale coach, Nick Bester. Die atlete Bongmusa Mthembu, David Gatebe en Lungile Gongqa het almal voorheen die Two Oceans Maraton oor 56 km in Kaapstad gewen. Beskikbaar Die huidige Comrades Maraton-kampioen, Edward Mothibi, Charles Tjiane en Joseph Manyedi gaan ook sake teen die bestes in die wêreld uitspook. Jenna Challenor en Kathryn van Meter het bevestig dat hulle nie beskikbaar is nie. Atletiek Suid-Afrika (ASA) se keurders het besluit om die maraton-ster Tanith Maxwell en die ultra-spesialis Fikile Mbuthuma as plaasvervangers in te bring. Salome Cooper, Ntombesintu Mfunzi, Yolande Maclean en Deanne Horn is die vier ander lede van die span. Die groep beoog om Suid-Afrika se eerste medalje daar te wen sedert Sandile Ngunuza ’n silwermedalje in die manswedloop in 2010 in Galway in Ierland verower het. Die SA span word deur drie amptenare, ’n spanbestuurder, ’n coach en ’n fisioterapeut vergesel. Die span vertrek op Woensdag 28 Augustus van die Internasionale Lughawe O.R. Tambo in Johannesburg. Die groep keer op 2 September terug na Suid-Afrika.