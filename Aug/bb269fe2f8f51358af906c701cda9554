MET een punt ná twee Premierliga-wedstryde is daar g’n paniek by Stellenbosch FC se kaptein, Jarrod Moroole, nie. Stellies het met 0-0 gelykop gespeel teen Chippa United in die openingswedstryd van sy debuut-seisoen in die PSL. Stellenbosch het dit opgevolg met ’n nederlaag van 0-1 in die Kaapse derby teen Cape Town City. Moroole het uitgewys hulle geniet so ver hulle eerste seisoen in die PSL en probeer die meeste van elke oomblik maak. “Dis nog ’n leerkurwe en van die spelers probeer nog hulle voete vind,” het Moroole gister verduidelik. “Natuurlik is daar nog baie ruimte vir verbetering. Maar daar is ook baie positiewe dinge. So, ek is kalm.” Lieg Steve Barker, afrigter, en sy span het ’n ekstra week gehad om voor te berei vir hulle volgende liga-stryd teen Maritzburg United Sondag in die Athlone Stadion. Moroole verwag Stellies gaan Sondag sy eerste PSL-sege behaal. “Ons is die newcomers in die liga en enige span wat ons pak, dink hier is maklike punte, maar hulle lieg!” het hy vasbeslote verklaar. “Ons het ons eie doelwit vir die seisoen. Dis natuurlik om te verseker ons staan nie baie punte op ons tuisveld af nie.”