DIE Southern Kings voer hulle Pro14-voorbereiding vandag tot die volgende vlak met hulle eerste opwarmingswedstryd. Die Kings pak Georgië in die Mikheil Meskhi-stadion in die land se hoofstad, Tbilisi. Georgië sou Rusland in ’n opwarmingswedstryd vir die Wêreldbeker-toernooi (WB) pak, maar die Russe het hulle daaraan onttrek. Die bestuurder van die Kings, Zingi Hela, sê: “Ons was die eerste span wat die Georgiese Rugbyunie daarna gekontak het om te hoor of ons beskikbaar is.” Die gaan ’n groot toets wees vir van die Kings se personeellede. Die ster-slot Bobby de Wee het herstel van die skouerbesering wat hy aan die begin van verlede seisoen opgedoen het. Die Kings se waarnemende breier, Robbie Kempson, sê die wedstryd gaan alles daaroor om te toets waar die span in sy voorbereidings is. Kempson sê: “Ons het 29 spelers gebring en ons gaan net kyk hoe ons voorspelers opweeg teen dié van Georgië se fisieke pak. “Ook die agterspelers, maar omdat ons rolling subs gaan hê, gaan dit meer daaroor net om die waters te toets.” Kempson sê hulle wil seker maak De Wee word nie te gou blootgestel nie. “Ons wil De Wee natuurlik toets, maar ons moet ook versigtig wees om hom nie aan die diep kant in te gooi nie,” sê hy. Die groep Kings op toer is: VOORSPELERS – JC Astle, Lusanda Badiyana, Thembelani Bholi, Brandon Brown, Tienie Burger, Cameron Dawson, Rossouw de Klerk, Bobby de Wee, Aston Fortuin, Gareth Heidtmann, Ruaan Lerm, Lupumlo Mguca, Ignatius Prinsloo, Pieter Scholtz, Jerry Sexton, Alandre van Rooyen. AGTERSPELERS – Masixole Banda, Demetri Catrakilis, Erich Cronje, Christopher Hollis, JT Jackson, Tertius Kruger, Howard Mnisi, Bader Pretorius, Sarel Pretorius, Sibusiso Sithole, Josiah Twum-Boafo, Stefan Ungerer, Courtney Winnaar.