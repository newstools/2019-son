DIE aktivis Tarryn Dool­ings van Kuilsrivier wil vroue met haar organisasie bemagtig. Doolings is die stigter en organiseerder van die groep Sweet Fragrance. Sy het dit drie jaar gelede begin om vroue in haar gemeenskap te help inspireer. “Jy kan die verskil maak, want jy is gebore met greatness.” Lupus is sewe jaar gelede by Doolings gediagnoseer, maar haar geloof in God het haar deurgedra. Vandag stap dié dapper vrou in oorwinning. “Baiekeer voel ons vroue alleen in hulle stryd, maar daar is hoop as ons saamstaan en glo ons kan bo ons omstandighede uitstyg,” vertel sy. Families Doolings is ook betrokke by die Usapho Foundation. Dit is ’n organisasie in Durbanville wat gereeld na gemeenskappe uitreik met programme wat daardie families transformeer. Doolings bied Saterdag ’n ontbyt ter viering van Vrouemaand aan. Die event getiteld “She is Enough – Body, Mind and Soul” sal Saterdag by die Blowfish Restaurant in Dolphin Beach gehou word. Die talentvolle sangeres Candice Thornton gaan die gaste vermaak en Doolings gaan die spreker wees. Die byeenkoms begin 08:30 en duur tot 10:30. Vir meer inligting oor die groot dag, bel Doolings by 072 486 0159.