FADIEL Adams en lede van die Gatvol Capeto­nians het Woensdag­oggend by die Mitchells Plain-polisiekantoor klagte van onder meer intimidasie gelê teen die Stad Kaapstad se mayco-lid JP Smith. In wat hy beskryf as niks anders nie as ’n slenter teen hom, sê Adams: “Dis niks anders as ’n taktiek van die Stad om my besig te hou met legal battles nie. Maar ek val nie daarvoor nie. Ek is nie bang om gearresteer te word nie. “Ek was twee keer na verskillende polisiestasies toe, insluitend Kaapstad, om my oor te gee nadat die media berig het die Stad het my aangekla van aanhitsing tot geweld en beskadiging van infrastruktuur van R1,5 miljoen.” Krisis “Ek het JP Smith 24 uur gegee om my te kom arresteer, maar nou kom lê ek ’n klag teen hom.” Hy gaan voort: “Daar is beweer dat ek treine aan die brand gesteek het. “Waar’s die bewyse?” Hy glo vas hy word geteiken en geviktimiseer. Hy is wel dankbaar oor die ingryping van Chris Nissen van die Suid-Afrikaanse Menseregtekommissie wat die situasie as ’n “krisis” beskryf het en ’n “simposium” voorgestel het met al die rolspelers. Hy meen die fight vir huiseeinaarskap vanaf backyarder-status duur al 20 jaar.