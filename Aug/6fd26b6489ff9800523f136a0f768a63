RASSIE Erasmus sê hy vertrou Eben Etzebeth se weergawe van die gebeure van aanranding waar­by die Bok-slot na be­wering betrokke was. Sondag het gerugte in die sosiale media verskyn waarin Etzebeth van aanranding en rassistiese opmerkings in ’n kroeg in Langebaan beskuldig word. Etzebeth het ontken dat daar enige waarheid in die bewerings is. SA Rugby het gister gesê die veteraan van 78 toetse sal by die Bokke aanbly tensy die polisie se ondersoek iets anders bewys. Erasmus het gister ná die aankondiging van die Bok-groep vir die World Cup gesê Etzebeth se plek in die groep sou in die gedrang gekom het as die aantygings waar is. “Ek was bekommerd toe ek die eerste keer daarvan gehoor het,” het die coach gesê. “As daar waarheid in was, sou dit vir ons ’n massiewe saak gewees het, maar nadat ons met Eben gesels en sy kant van die storie gehoor het, is daar steeds vertroue tussen die coach en die speler. “Ek moet hom vertrou om dinge op die veld te doen en toetse te wen. “Hy moet my ook vertrou om hom te glo as hy iets vir my sê. “Ek voel gemaklik met wat hy my gesê het. Jy kan nie net glo wat iemand anders in die sosiale media sê nie. Ek is gemaklik dat dit nie die waarheid is nie. “As dit die waarheid was, sou hy nie lid van die groep gewees het nie wat World Cup toe gaan. “Maar totdat so iets bewys word, is dit na my mening net ’n gerug. Maar, ja, dit sou ’n massiewe ding wees as dit waar is.”