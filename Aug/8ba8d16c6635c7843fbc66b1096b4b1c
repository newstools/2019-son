ZEPHANY Nurse, oftewel Miché Solomon, laat tonge behoorlik klap omdat sy omtrent oor haar biologiese ouers uitpak in haar boek. Talle mense het geen komplimente daaroor nie. Inteendeel, die meeste mense veroordeel Solomon se kritiek op haar biologiese ma en pa. Sommige lesers het so ver gegaan as om te sê mense moet haar boek boikot. Die boek, wat verlede week uitgereik is, het tot dusver gemengde reaksies ontlok. Die meeste daarvan is negatief. In die boek vertel Solomon ook hoe gelukkig sy saam met haar steelma was en dat sy nie redding nodig gehad het nie. Op die sosiale media spoel mense mond uit daaroor. Werner Botha het gesê: “Dan kom sy op vir die veroordeelde kinderdief en sê die slagoffers van die misdaad sleg. Nee, kyk. Nou het ek alles gesien. “Sterkte aan die regte ouers. Dis ’n ongelooflik moeilike hartseer om jou kind twee keer te verloor.” Tunichia Frieslaar Wareley stem saam en sê mense moenie Solomon se boek koop nie. “Sy het geen benul waardeur haar ouers gegaan het nie. Vir haar gaan dit als oor materialistiese goed. “Elke keer lees ons hoe goed haar steelma en haar man vir haar gesorg het. “Haar arme ouers het elke jaar haar verjaardag gevier saam met hulle ander kinders. Sy’s ’n lost cause en ly aan Stockholm syndrome. “Die boek is alles ’n geldmaak scheme en ek sal eerder wag vir haar ouers se boek as om my geld te mors op ’n 22-jarige snob wat g’n benul het waardeur haar biologiese ouers en familie moes gegaan het nie.” Toe Son Solomon se biologiese daddy, Morné Nurse, om kommentaar nader, het hy kalm gesê hy verkies om stil te bly oor die hele saak. Solomon kry egter ook baie steun. Suanet Mostert is een van die mense. Sy sê: “Ek glo die man moes ’n harde tyd gehad het om dit te verwerk! “Maar sou dit nie van hom ’n beter PA gemaak het teenoor sy ander kinders nie? Al wat ek kan sê, is sy is bitter gelukkig dat goeie mense haar geneem en haar ’n goeie lewe gegee het. Als kon anders gewees het.” Emilia du Plessis glo al wat Solomon nodig het, is tyd. “Sy het hulle geblok om te sê dat hulle ’n nuisance van hulleself maak. “So, dis die beste om haar af te los totdat sy gereed is om hulle in haar lewe toe te laat.”