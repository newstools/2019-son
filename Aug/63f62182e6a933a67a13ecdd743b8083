'N 24-JARIGE man wat na bewering R1,75 miljoen oor die grens wou neem na Botswana, het sy eerste hofverskyning gemaak. Nicolas Fouche is Woensdag by die Stockport-grens in Limpopo voorgekeer. Brig. Motlafela Mojapelo, 'n polisiewoordvoerder, sê die geld is in die boot van sy kar gevind. "Polisielede sê hulle was besig met hul daaglikse take toe die verdagte daar aankom om die grens na Botswana oor te steek. Toe hulle sy gehuurde motor deursoek, het hulle 'n sak vol banknote in die boot gevind," se Mojapelo. Fouche het Donderdag in die Lephalale-landdroshof verskyn op 'n klag van geldwassery. Hy sal na verwagting volgende week om borgtog aansoek doen. Mojapelo sê die ondersoek, om vas te stel waar die geld vandaan kom, het reeds begin. - News24