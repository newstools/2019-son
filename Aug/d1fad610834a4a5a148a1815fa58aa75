TWEE speurders van die Mountweg-polisiekantoor se laptops is uit die stasie gesteel. Die inbraak by die cop shop in die Baai het Dinsdag in die vroeë oggendure gebeur. Die polisie is nou besig om ’n oudit te doen van ál die dockets in die twee kantore waar daar ingebreek is. Dis om vas te stel of enige dockets ook gesteel is. Dit is ook nog onduidelik of daar inligting op die laptops gestoor is oor sake wat nog ondersoek word. Daar is wel passwords op die laptops wat toegang tot die polisie se netwerk stop. Oopgelos Die inbraak het by die speurderkantore op die sesde vloer van die agverdiepinggebou gebeur. Op die vloer is ’n security-hek wat toegang tot die hele vloer afsper. Dit lyk asof dié hek oop­gelos is. ’n Skerp voorwerp soos ’n skroewedraaier is moontlik gebruik om die kantoordeure oop te maak. In ’n kort verklaring verduidelik kol. Sibongile Soci, ’n provinsiale polisiewoordvoerder, daar is nog nie meer details oor die voorval nie. ’n Saak van huisbraak word ondersoek. Die Oos-Kaapse polisiekommissaris, lt.gen. Liziwe Ntshinga, het die polisiegroep opdrag gegee om alle nodige hulpbronne te gebruik om te verseker dat dié voorbarige verdagtes so gou as moontlik vasgetrek word.