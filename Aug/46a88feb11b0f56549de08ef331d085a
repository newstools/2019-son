SANITÊRE doekies is ’n groot behoefte, veral onder skoolmeisies in die Baaise noordelike gebiede. Verlede week het barmhartiges doekies gaan uitdeel by drie skole – die Primêre Skool Alfonso Arries en die sekondêre skole Bertram en Sanctor. By die twee hoërskole het die United Communities Advancement Initiative (Ucai) sowat 200 doekies uitgedeel. Die speaker van die Nelson Mandelabaai-metro, Buyelwa Mafaya, was ook betrokke by die skenking by die twee hoërskole. Sy het gesê meisies moet eintlik gratis doekies kry aangesien hulle nie kan help dat hulle maandstonde kry nie. Die sekretaris van Ucai, Noeleen Moodley, sê hulle help sedert 2012 inwoners van die noordelike gebiede met kos, klere en komberse. “Ons het die speaker genader en sy het ingestem om deel daarvan te wees. “Baie van die meisies kan nie doekies bekostig nie en dan bly hulle van die skool af weg. Van hulle moet maar ’n lappie gebruik. “Ons voel die program is nodig, want dis iets wat ’n vrou nie kan keer nie.” By Alfonso Arries was die meisies dankbaar. Hyla Sadie van Pep Stores in Walker Drive sê hulle het die skool aangeneem en sal gereeld donasies maak. “Elke Pep Stores-tak het ’n skool wat hulle aanneem. Ons gaan nou elke maand donasies aan Alfonso Arries gee,” verduidelik Sadie. “Dis so maklik om te kla met die wit brood onder die arm, maar elke klein dingetjie wat jy doen, kan die wêreld vir een persoon verander.” Die skoolhoof van Alfonso Arries, Marilyn Luyt, sê die behoefte aan doekies is groot by haar skool. Huis toe “Dit is ’n arm area. Sommige van die meisies begin hulle menstruele siklus op laerskool, maar hulle kan nie doekies bekostig nie. “Wanneer die kinders skool toe kom, vra hulle vir enige iets wat hulle kan gebruik, maar ons het nie altyd nie. “Daar is gevalle waar ons hulle moet huis toe stuur.” Wat die skool toe gedoen het, is om ’n lys van die meisies op te stel sodat hulle elke maand van die donasies kan kry. Voorheen het die skool fundraisers gehou om doekies te koop. “Ons is baie dankbaar vir die donasies. Dit gaan hulle baie help,” voeg Luyt by. Mafaya was onbereikbaar vir kommentaar.