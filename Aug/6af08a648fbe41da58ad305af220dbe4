BANYANA Banyana sê dis nou tyd vir ’n verandering van mindset om die Cosafa-vrouesokkerkampioenskap te wen. Suid-Afrika het sy plek in die halfeindronde verseker met ’n oorwinning van 3-0 oor Madagaskar gister in die Wolfson-stadion in die Baai. Banyana het die wedstryd moeiteloos oorheers en kon eintlik met ’n baie groter telling gewen het. Ná die uitslag is Banyana die wenner van groep A. So, die span dring outomaties deur tot die halfeindronde. Hy sal egter beslis sy spelpeil moet lig, want tot dusver het Banyana net ’n taai wedstryd teen Malawi gehad. Hy het nietemin met 3-1 gewen. Voor dit het Banyana die Comore-eilande met 17-0 verniel. Banyana se breier, Desiree Ellis, sê die toernooi gaan nou moeiliker word, maar die span is gereed daarvoor om die mental shift te maak. Lekker Ellis sê: “Ons moet gereed wees om enige span in die toernooi te speel – dís hoe ons voorberei, daarom maak dit nie saak wie ons volgende teenstander is nie.” Sy sê die spelers is ’n baie gemotiveerde groep wat oorwinnings nie te lank vier nie. Ellis sê: “Dis altyd lekker wanneer ons wen, en die spelers geniet dit, maar die groep, moet ek sê, is baie professioneel. “Sodra ’n wedstryd verby is, fokus almal reeds op ons volgende een. Ek dink dit bewys hoeveel hulle op die vlak reeds gegroei het.” Ellis sê die senior spelers verdien lof daarvoor dat hulle die nuwe spelers baie gou integreer in die groep. “Ek moet sê baie van hulle tel die regte mentaliteit van die seniors op.” Die gereelde kaptein, Janine van Wyk, is nie meer beskikbaar nie omdat sy beseer is teen Malawi. Refiloe Jane lei die span nou.