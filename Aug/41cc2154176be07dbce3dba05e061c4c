HOEWEL die straat haar adres was, is haar heengaan vir talle ’n bitter hartseer slag. Die taxi-bedryf van die Strand, Sir Lowry’s Pass en Lwandle en straatsmouse in Somerset-Wes rou oor die dood van Julia Arends (54). Sy is Woensdag skielik dood. Julia is in die Helderberg Hospitaal in Somerset-Wes oorlede. Daar word beweer dat sy ’n TB-lyer was, maar sy het nooit gekla nie. Almal praat oor en komplimenteer haar kleurrykheid. Julia, ’n boorling van Bot­rivier, het langer as 14 jaar op straat by die taxi rank neffens Shoprite gewoon. En sy was almal se pel. Die taxi drivers wat met Son gepraat het, sê vir baie van hulle was Julia soos ’n suster, moeder of vertroueling. Sy het taxi’s op die rank gewas en skoongemaak, vir mense gaan kos koop en selfs geweet waarvan almal hou. Sy was volgens van die taxi drivers ’n baie betroubare vrou wat hulle met enige iets kon vertrou het. Geskok Sy kon ook die drivers op ’n baie mooi manier kortvat wanneer hulle buite orde was. Pendelaars was net so geskok oor haar dood. Adanaan Robertson, ’n straatsmous wat baie besorg is oor die bergies, sê Julia het nog ’n maand terug mond uitgespoel oor die by-law van die Stad Kaapstad om straatmense te beboet. Annelien Arends, die oorledene se suster, sê sy was ’n goeie mens en hulle harte is baie seer. Julia word oorleef deur twee dogters en twee seuns. Die begrafnisreëlings is nog nie bekend nie.