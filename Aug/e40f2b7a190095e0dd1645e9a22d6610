UIT vrees vir sy spelers se veiligheid het Cape Town City se baas, John Comitis, besluit om hulle Premierliga-stryd Dinsdag teen Kaizer Chiefs wéér na Nuweland te skuif. Dis nou die Citizens se derde tuiswedstryd wat hulle weg van hulle oorspronklike tuisveld in die Kaapstad Stadion moet speel. Kampie Benni McCarthy en sy troepe moes hulle eerste tuisstryd, ’n Kaapse derby teen Stellenbosch, in die Athlone Stadion speel. Laas week moes McCarthy-hulle hulle kampie skuif na die Nuweland Stadion vir hulle MTN8-kwarteindstryd teen Polokwane City. Comitis en die Premiersokkerliga se Ronnie Schloss het intussen reeds drie besoeke by die Kaapstad Stadion afgelê om te bepaal of die speeloppervlak al ordentlik genoeg is vir ’n sokkerwedstryd. Monster trucks het die veld einde April moer toe gery toe ’n Monster Jam show daar aangebied is. Ongelukkig vir City en sy fans het Comitis daarteen besluit om die Kaapstad Stadion vir die stryd teen die Amakhosi te gebruik. Volgens Comitis is dit ’n jammerte die veld is nie betyds gereed nie, want ál die rolspelers het mooi saamgewerk. “Kyk, die pitch lyk op die oog af reg, maar dit is nie,” het Comitis uitgewys. “Ongelukkig is die traction van die veld nie reg nie. Dit is risky­ vir my spelers. Ek gaan nie kanse vat nie. “My spelers se veiligheid kom eerste. Dis met die advies van mnr. Schloss dat ek besluit het om nie kanse te vat nie,” het Comitis bygevoeg. McCarthy het laas week laat val die toestand van Nuweland is ook nie te waffers om hulle gewone pass­ing game te speel nie. Maar Comitis voeg by hulle gaan steeds ’n goeie gasheer wees. “Kyk, ons het regroup en probeer die beste doen onder die omstandighede. Ons gaan ook van die losies beskikbaar maak vir die publiek. “Enige iemand wat belang stel, kan ons kontak. Boonop is die pitch in ’n ordentlik toestand en ons sien uit na die wedstryd,” bevestig die grootbaas.