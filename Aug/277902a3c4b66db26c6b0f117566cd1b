’N HOOF by ’n laerskool in Eersterivier moet hof loop vir seksuele aanranding. Die vermeende victim is een van sy personeellede. Dié klag het verlede week aan die lig gekom. Volgens sers. Noloyiso Rwexana, ’n polisiewoordvoerder, is die klag van seksuele aanranding Vrydag aanhangig gemaak. By Son se besoek aan die skool was nie die klaagster óf die hoof daar nie. Son verneem nie een van hulle het sedert die klag vir werk opgedaag nie. Verskeie onderwysers was verslae om te hoor dat so ’n klag teen die hoof aanhangig gemaak is. Die hoof is al ses jaar aan die stuur van die betrokke skool. “Daar was nog nooit voorheen enige sprake van so iets nie,” het ’n onderwyser gesê. Siek Die voorsitter van die skool se beheerliggaam wou nie die klag bespreek nie. “Die hoof is af siek. Hy is nie afgeboek nie. “Sy siekteverlof is die Wes-Kaapse onderwysdepartement (WKOD) se saak,” het die voorsitter gesê. Die WKOD het by navraag gesê hy dra kennis daarvan dat daar ’n strafregtelike klag teen die hoof gemaak is. “Die saak is Maandagaand by die direktoraat vir arbeidsverhoudinge aangemeld. “Die saak word nou ondersoek. Ons kan dus geen kommentaar lewer alvorens die ondersoek afgehandel is nie,” het die WKOD gesê. Son het gister vertroulik verneem die hoof het self die polisie genader. Hy sal na verwagting vandag in die Blue Downs-landdroshof verskyn.