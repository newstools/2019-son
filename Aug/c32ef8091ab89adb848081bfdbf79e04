DIE Ben 10 Reghard Groe­newald is tot 10 jaar tronkstraf gevonnis vir die moord op sy vriend se ma, Hilary van Rooyen. Regter Derek Wille van die Kaapse hooggeregshof het Groenewald (25) in Mei skuldig bevind aan die moord op Van Rooyen (53) in Mei 2017. Aangelê Die ma van twee is dood nadat Groenewald haar met ’n blompot geslaan het. Groenewald het in die verhoor volgehou hy het Van Rooyen geslaan omdat sy by hom aangelê het. Wille het gister in sy uitspraak gesê Groenewald het nie na haar huis gegaan om haar te vermoor nie. Hy het die situasie waarin hy hom bevind het “sleg gehanteer” – met verwoestende gevolge vir Van Rooyen se familie. “Die moord op die slagoffer was tragies en totaal onnodig. Die oortreder was swak toegerus om op ’n emosioneel volwasse manier te cope met die dilemma wat voor hom ontvou het.” Na Wille se mening het dié faktor baie in sy guns getel. Hy het bygevoeg daar is ’n groot gaping in Groenewald se begrip van sy eie emosionele intelligensie. Wille het egter ook bevind hoewel Groenewald spyt is oor sy optrede op daardie noodlottige dag, is dit nie ware berou nie. “Sy optrede ná die moord op die slagoffer strook nie met ’n toestand van ware berou nie,” het Wille opgemerk. Hy het verder in sy uitspraak gesê Van Rooyen was ’n vriendelike en liefdevolle persoon en ’n merkwaardige ma en rolmodel vir haar kinders. Wille het benadruk: “Die pyn en lyding wat haar man en kinders verduur, is ondenkbaar.” Van Rooyen se ma, Lilian Fielden, het ná die vonnisoplegging in die hof ’n poster van haar dogter uitgehaal en aan joernaliste gevra: “Is sy nie pragtig nie? En meer werd as 10 jaar?” Groenewald het ook ’n jaar tronkstraf gekry vir die diefstal van Van Rooyen se selfoon. Dié vonnis sal gelyklopend met die 10 jaar uitgedien word.