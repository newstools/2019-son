CALITZDORP. – Moedig. Dis die woord wat die gesinne wat verlede week alles in die kliniek-brand verloor het, die beste beskryf. Verskeie gesinne het in die ou gebou geplak. Ouma Jaina Schoeman, wat letterlik alles verloor het – klere, kos en meubels – het reeds met die hulp van die gemeenskap weer vir haar ’n hokkie opgesit. Die hokkie is enkele meters van waar die geraamte van die afgebrande kliniek staan. Ouma Jaina sê: “My lewe is uitgebrand. Al my herinneringe in die klere en meubels is weg. Maar nou ja, die lewe moet aangaan. Ons beur voort. Ons is dankbaar vir die mense wat plate en klere skenk.” Welkom Daar is tans nog vier hokkies in aanbou rondom die afgebrande gebou waar gesinne stadig maar vasberade uit die sak en as opstaan. Van die gesinne het dadelik begin soek in die sakke klere wat deur Kakie Willemse, ’n gemeenskapswerker, aan die gesinne oorhandig is. Willem Abrahams, pa van ’n gesin van drie, sê: “Die kos wat hier aan ons geskenk is, is regtig welkom. En veral die klere vir die kinders. “Ons sit nou al ’n week in dieselfde klere en raap en skraap maar vir iets vir die pot.” ’n Ou wat homself Tamatie noem, het ’n plan: “Ons kap nou maar die gebrande stene skoon en verkoop dit vir ’n geldjie om kos te koop.” Willemse het gemaan dat die politici nie die saak moet uitbuit nie: “Sulke rampe vra nie vir politiek nie.”