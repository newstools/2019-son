MOENIE verbaas wees as Liam Squire nog die All Blacks se finale groep van 31 vir die World Cup haal nie. Volgens ingeligtes uit Kiwi-land sorg dié steelkantflank van die Tasman Mako’s vir vuurwarm rugby in die Mitre 10 Cup. Squire het homself voor die jaar se Rugby Championship onbeskikbaar gemaak vir All Black selection. Dit was na bewering om aan die fisieke kant van sy spel en fiksheid te werk. Met alle respek aan Vaea Fifita, Shannon Frizell en Jackson Hemopo, die All Blacks sit tans sonder ’n erkende steelkantflank. Selfs Ardie Savea lyk tans na ’n beter opsie in dié posisie, en sy gereelde posisie is dié van baljagter (oopkantflank), terwyl hy ook ’n goeie opsie as Kieran Read se adjudant op agsteman maak. Luke Jacobson het ook in een toets – teen die Poemas – gewys hy kan in die toekoms dit vir Fifita, Frizell en Hemopo moeilik maak om speelkans as All Blacks te kry. Squire se afrigters by Tasman voel ook die steelkant, bekend vir sy fisieke spel, lyk nou beter as ooit om ’n terugkeer tot die All Blacks te maak. “Hy speel goed,” het die Makos se Andrew Goodman gesê. “Hy is weer fisiek en oral op die veld en doen alles wat hy moet doen op die regte manier. “Almal weet hy is goed genoeg om World Cup toe te gaan. Dit is nou as hy gekies word en hy bitter graag daar wil wees.” Die All Blacks behoort volgende week hulle groep bekend te maak.