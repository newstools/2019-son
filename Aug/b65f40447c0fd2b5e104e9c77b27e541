ASOF hulle lewensomstandighede nie treurig genoeg is nie, sit ’n plakkersgemeenskap met gangsters wat hulle mobiele­ toilette as ’n hide­away gebruik. En as die gangsters waai, word dit ’n spykerplek vir spulses. Inwoners van die informele nedersetting Floral Park in Uitbreiding 32, Bethelsdorp, is moedeloos. Vir 113 mense wat nou al langer as 14 jaar op die vlak woon, is daar net vier containers met toilette en net enkele werkende krane. Skurke Die containers is in 2017 opgeslaan, maar die emmers is vanjaar verwyder. ’n Anonieme inwoner fluister aan Son daar is ’n seksery wat daar plaasvind en gangsters kom met hulle guns daar in. Die inwoners steel krag, maar die beligting buite hulle huise is snags non-existent, wat beteken skurke kan hulle rob. Praylene Jacobs (40), van die gemeenskap se leierskorps vir informele nedersettings, sê: “Die munisipaliteit onderhou nie regtig die toilette nie. Dis baie vuil. Almal­ strooi hulle pou rond omdat hulle fear vir hulle lewe.” Dié vuilheid lok ook rotte. “Ons soek nie nog buckets nie. Ons soek ontwikkeling en huise. Ons word ons regte hier in die noordelike areas ontneem,” sê sy. Jacobs sê hulle is ontevrede omdat die munisipale beamptes hulle nie wil sê wat die volgende stappe gaan wees nie. Mense moet vroeg opstaan om te gaan toustaan vir water, maar nie almal kan loop nie. Wanneer ’n shack afbrand, is daar nie veel wat inwoners kan doen om die brand te blus nie. Daar is ’n tannie wat jare lank reeds bedlêend is. Dis onduidelik hoe haar gesondheid agteruitgegaan het, maar sy moet haarself sleep na waarheen sy wil gaan. Minnie Baatjies (57) sê sy gebruik haar eie bucket, maar sy kan dit nie self weggooi nie, want dis seer om te beweeg. Nog ’n man, Fernando Mahali (30), het maande gelede sy enkel beseer en sy hele been is nou verswak en dun. Hy gebruik ook ’n emmer om homself te verlig. “Wanneer ek toilet toe gaan, moet ek dit voor my familie doen. Ons soek net huise, water en gerieflike toilette. Dis nou koud in die winter en dan swel my been,” sê Mahali. Gladman Windvogel (47) woon al 14 jaar daar: “Ek is op die databasis om ’n huis te kry, maar wag nóú nog. Ek gebruik nie daardie toilette nie, want dis morsig. Ek grou maar ’n gat en gooi dit daarin.” Die DA-raadslid Georgina Faldtman van wyk 37 sê die munisipaliteit het haar ’n maand gelede verwittig dat hulle die bucket toilets uit Uitbreiding 32 se vlak gaan verwyder. “Die issues daar is die gebrek aan sanitation, huise en elektrisiteit. Ek het ’n door-to-door gedoen. “Van die mense is vies dat die buckets weggevat is en ander is bly. Ek wil die lewe vir die mense verbeter. ’n Bucket system is ongesond.” Faldtman het gister saam met beamptes vergader oor die moontlikheid van chemiese toilette vir die mense wat nie ver kan loop nie. “Hulle het eers gesê ons moet die mense se huise nader aan die toilette skuif, maar toe vra ek waar hulle die boumateriaal gaan kry. “Hulle gaan kyk na die budget wat elke boekjaar opgestel word.” Toespreek Faldtman sê as inwoners probleme met die container-toilette het, moet hulle dit rapporteer aan die supervisor wat daarna omsien. Sy gaan na verwagting vandag die inwoners toespreek om vir hulle terugvoer oor die nuutste verwikkelinge te gee.