’N TIENER sterk aan in ’n hospitaal nadat ’n groep jong mans hom aangerand het. Theo Manange het Saterdagmiddag in Zone 9 in Thembalethu township in George gestap toe hy aangeval is. Die 16-jarige seun se ouers sê Theo het amper sy regterarm in die aanval verloor. Hy is met messe en pangas aangeval en in die bolyf en bene gesteek. Sy pa, Lati, sê hulle is dankbaar hy het oorleef. “Ons hoop hy herstel gou sodat hy kan teruggaan skool toe,” sê Lati. “Dit het gebeur toe my seun na vriende gegaan het om te leer. “Hy is aangeval ’n paar minute nadat hy weg is van die huis.” Lati sê dis net uit misdadige motiewe dat jong mense mekaar in die township aanval. Hy sê: “Dis die tweede voorval waarin ’n mob ’n tiener aanval.” Probleem Gemeenskapsleiers sê hulle wil met die polisie vergader om die geweldpleging onder jong mense te bespreek. ’n Lid van die buurtwag in Lawaaikamp, Veli Masuku, sê die gangs is ’n probleem. Masuku sê: “Ons het ernstige probleme oor die seuns wat mekaar aanval. Ons moet dringend oor die saak vergader. “Dis die tweede aanval in ’n week. Die seuns is bewapen en gebruik dwelms.” Hy sê party kinders gaan nie meer skool toe nie oor die bakleiery. ’n Polisiewoordvoerder in Thembalethu, kapt. Dumile Gwavu, sê die voorval word ondersoek.