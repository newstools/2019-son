’N GATVOL Noord-Kaapse gemeenskap het dié week opgeruk om te betoog teen misdade soos verkragting, dwelmhandel en veral moord. Boonop voel hulle spesiale tye soos Vrouemaand en Vrouedag beteken eintlik niks nie, want die moorde en ander misdade teen veral vroue gebeur steeds landwyd. Dié uitbarsting het in Upington gebeur waar die 14-jarige Esmeralda Isaacs se lyk onlangs gevind is. Kapt. Olebogeng Tawana, polisiewoordvoerder, vertel sy was Sondag laas lewend gesien toe sy ’n kerkdiens in Rosedale bygewoon het. Soektog Haar lyk is die volgende dag deur iemand gevind wat besig was om in ’n nabygeleë stuk veld in Belview hout bymekaar te maak. Die persoon het die cops in kennis gestel. Hierna is ’n soektog begin om haar moordenaar te vind wat haar 14 keer gelem het. Vrydag het die gemeenskap van Rosedale na hulle cop shop opgeruk. Hulle het doodskiste gedra om hulle boodskap duidelik te maak. Volgens ’n deelnemer aan die optog voel veral vroue nie eens meer veilig in hulle huise nie. Sy’t versoek dat die cops eenhede stig om hulle veiligheid te verseker. Didi de Koker, nog ’n betoger en ’n leiersfiguur in die gemeenskap, sê die rolspelers, wat deel moes wees van die optog, het nie opgedaag nie. Euwels Hy meen: “Volgens die polisie het hulle te min mannekrag. Tans staan 11 polisiebakkies stukkend. “Ons mense moet egter opgevoed word oor maatskaplike euwels. Hulle moet hulle denkwyses verander.” Isaacs se ouma Maria Julies het hartseer vertel die lewe sal nou leeg wees sonder haar kleinkind. En sy gaan haar baie mis. Intussen het twee LUR’e, Mac Jack en Abraham Vosloo, die bedroefde familie besoek om medelye van die Noord-Kaapse wetgewer oor te dra. Isaacs, ’n gr. 6-leerder van die Laerskool Simbruner, is gister te midde van wye belangstelling te ruste gelê. Teen druktyd was niemand nog in hegtenis geneem vir haar moord nie. Mense met inligting kan die ondersoekbeampte Lebogang Tonyane bel by 054 337 0113 of 078 130 1234.