SO DESPERAAT was ’n hawelose man om die geniepsige koue van winter vry te spring, dat hy skuiling in ’n verlate bushalte gaan soek het. Maar pleks daarvan dat die erge koue hom afknou, is dit toe die munisipaliteit wat hom ’n traan druk deur hom uit die halte te smyt en ook sy karige besittings weg te doen. Fanian Kruser (30) van Myddleton, sowat 3 km buite Caledon, is in sak en as. Letterlik en figuurlik. Sy stem drup van moedeloosheid as hy praat van die dag, ’n bietjie meer as ’n week gelede, toe die wetstoepassingseenheid van die Theewaterskloof-munisipaliteit (TWKM) sy tydelike verblyf vir ewig onder sy voete uitgeruk het. Kwaad “Ek het nêrens anders gehad om te bly nie en het gedink die bushokkie staan al jare verlate hier. “Dit was seker so ses maande my skuiling teen die wind en weer. “Ek het niemand gepla nie, maar een aand toe dit so reën, het ek ’n seil voor die hokkie gehang. “Dit het mense seker kwaad gemaak, want toe ek laas Dinsdag by my plekkie kom, het law enforcement alles verwyder en my besittings op die mop-gat gaan gooi.” Kruser sê sy begeerte om naby sy seun te wees, het hom gedryf om in die bushalte te gaan bly. “Ek het voorheen my klong ses jaar laas gesien en wou deel van sy lewe wees. “Maar net toe ek op my voete kom deur hier in te trek en blomme aan toeriste te verkoop, breek law enforcement weer my lewe af. “Hulle het nie eens die ordentlikheid gehad om my goed hier te los nie. Amper splinternuwe klere en skoene wat mense aan my geskenk het, is net so op die mop-gat gaan dump. “Skarrelaars wat altyd doenig is by daardie mop-gat sê hulle het daardie dag lekker getjaila met my goed. “Dis mos nie reg nie. ’n Mens maak nie so met ’n ander mens nie.” Brian Oliver, ’n inwoner, is glad nie impressed met hoe die TWKM Kruser behandel het nie. “Hierdie is onmenslikheid op sy ergste,” het Oliver gal gebraak. “Hoe kan ’n mens ’n ander mens so treat? Hoe kan jy dit aan iemand doen wat net skuiling teen die weer soek? “Ons vermoed dat ’n oud-politikus agter Fanian se verwydering sit. Hierdie klong (Fanian) was so mooi besig om weer op sy voete te kom, maar nou dít.” Hugo Geldenhuys, ’n TWKM-woordvoerder, het verduidelik: “Nadat verskeie klagtes van inwoners van Myddleton ontvang is, het munisipale wetstoepassing van Theewaterskloof ’n persoon met die naam ‘Kruser’ se informele verblyf in die bushalte beëindig. Vuur-area “Die bushalte is ’n publieke fasiliteit en die beskikbaarheid daarvan vir die gemeenskap is deur meneer Kruser se verblyf daar benadeel. “Die munisipaliteit het rommel in die bushalte opgeruim. ’n Informele vuur-area is ook verwyder omdat dit ’n brand- en gesondheidsrisiko vir die publiek inhou.” ’n Inwoner van Myddleton het intussen aangebied dat Fanian vir die duur van die winter in sy ongebruikte wendyhuis bly.