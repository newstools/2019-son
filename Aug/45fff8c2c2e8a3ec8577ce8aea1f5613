ANNIE Bothma het Vrydag weer met die louere in die Vrouedag-wedloop weggedraf. Bothma, wat laas jaar ook die wedloop gewen het, het die 10 km deur die strate van die Moederstad in 34:52 afgeblits. Zintle Xiniwe (37:06) was tweede, met Beetrice Themane (37:26) in die derde plek. ’n Verheugde Botha het agterna gesê: “Ek het hierheen gekom met net een doelwit. “Ek was nie rêrig bekommerd oor my tyd nie. Ek wou net my titel verdedig. Dit is ’n uitdagende wedloop, veral omdat daar baie bulte is. “Ek het geweet Zintle is ’n baie sterk atleet. “Ek hou egter van die roete omdat ek sterk op die bulte is. “Ek het net die heeltyd vir myself gesê: ‘Oorwin die heuwels. Jy is sterker as die heuwels.’ “Dit is ’n ongelooflike gevoel om my titel suksesvol te verdedig. Die vibe maak die race baie spesiaal. Dit is great om te sien hoe al die vroue bymekaarstaan vir die bewustheid van kanker.” Sowat 20 000 vroue het op Vrouedag terselfdertyd aan drie wedlope in Kaapstad, Johannesburg en Durban deelgeneem.