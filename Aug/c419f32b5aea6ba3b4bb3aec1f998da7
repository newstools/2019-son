VREDENBURG. – ’n Mens is nooit te sleg om goed te word nie. Vra maar vir Ashwin “Bullet” Jooste (29), ’n man wie se Russian roulette met die nommerskap amper tot sy dood gelei het. ’n Man wat vir alle doeleindes dood verklaar is en toe ná ’n maand uit ’n koma wakker geword het met wraak op sy mind. Dit was nadat hy geskiet en vir dood agtergelaat is. Maar al wat Bullet vandag op sy mind het, is om skole te infiltreer en jonges daarvan bewus te maak dat die tronk glad nie ’n lekker storie is nie. Hy word nie verniet Bullet genoem nie. Een van die ses skote wat bedoel was om sy lewe te beëindig, het in sy kop vasgesteek. Op 31 Mei 2006 het Bullet skouer met die dood geskuur toe ’n lid van die 27’s-bende en twee makkers hom om die lewe wou bring. “Ek sal nooit daardie aand vergeet nie,” sê hy in sy sagte stemtoon. “Ek was 16 jaar oud, ’n moeilike klong wat baie nonsens aangevang het en wat met heldeverering na die 26’s gangsters in my gemeenskap gekyk het. Gegunpoint “Daardie aand het die ‘sewe’ en die twee franse (nie bendelede nie) saam hom vir my en nog ’n ‘ses’ genooi om tussen die bome ’n pyp met hulle te rook. “Daar gekom, konfronteer die sewe ons en beskuldig ons daarvan dat ons by sy ma se huis ingebreek en haar gegunpoint het.” Dinge het gou handuit geruk. “Die ses wat saam my was, rook nog so lekker aan die pyp, toe skiet die sewe hom in die bors en sê aan die twee franse om grawe te gaan kry om die lyk te begrawe. Weggehardloop “Terwyl ek en die sewe alleen agterbly, vra hy my of ek in God glo en force my om saam hom die Onse Vader op te sê.” Bullet sê hy en die gangster het gaan kyk hoekom die ander twee so lank met die grawe wegbly. “Ons kry die een frans halfpad met ’n graaf. Die ander frans het weggehardloop. “Toe ons terugkom waar die gewonde ses gelê het, is hy skoonveld en toe wou hulle my skiet.” Hy sê hy het met die twee probeer negotiate, maar toe slaan die een met die graaf hom oor die kop. “Terwyl ek met hom fight, skiet die sewe my. Ses skote. Een deur die mond, deur my wang, nek, kop, hand, been ... Ek is vir dood agtergelaat.” ’n Maand later word hy in die Somerset Hospitaal wakker. “My kop en gesig was vol gate. My tande was weggeskiet. My been was stukkend geskiet. “Ek kon nie aanvaar hoe ek lyk nie. Al wat ek wou doen, was om uit daai hospitaalbed op te staan en daai sewe te gaan doodmaak.” Bullet sê ten spyte van al sy liederlike wonde lieg hy sy way uit die hospitaal en gaan terug Vredenburg toe, waar hy wraak wou neem. Soos die noodlot dit egter wou hê, is dié gangster toe in die tronk. Hy self is gearresteer vir sowat 200 sake en is vir nege jaar na die Malmesbury Gevangenis gepos. Hier, sê hy, het hy as ’n 17-jarige seun vir die eerste ses maande agter tralies tussen geharde kroeks deurgebring omdat niemand besef het hy is ’n juvenile nie. “Vir ses maande het ek net ge­sabela. Ek kon later nie meer Afrikaans praat nie. Ek het uitgehang met ouens wat 180 jaar tronkstraf uitgedien het.” Toe raak Jooste verlief. Op boeke. Die juffrou van die gevangenis se skool stel hom aan die nimmereindigende wêreld van lees voor en Jooste besluit hy wil nie meer ’n skollie wees nie. Vandag is hy ’n vry man wat ’n verandering in sy gemeenskap wil bring. Hy het sy wanna-be killer lankal vergewe, sê hy. Maar die gemeenskap wil hom en sy tjappies nie vergewe nie. “Ek wil veral ons jong kinders waarsku oor die gevare van die tronk. Dis nie ’n holiday nie. “Jy gaan slaap saans en weet nie eens die ander ouens in die sel beplan daai selle aand jou dood nie. “Jy gaan toilet toe in die nag en dan is die toilet afgesper, want hulle is besig om iemand te verkrag. “Jy raak so lonely dat jy iemand aspris steek – net sodat jy kan hof loop en weer kan sien hoe die buitewêreld lyk.” Om die jeug teen sulke gevare te waarsku, het hy ’n boek, Bullet: The Path to Revenge, geskryf. Dit is maar moeilik om mense sover te kry om in sy droom te belê, sê hy. “Maar ek is ’n dromer. ’n Groot dromer. Ek glo nie die Here het my deur al hierdie dinge laat gaan sodat ek my lewensverhaal vir myself moet hou nie.”