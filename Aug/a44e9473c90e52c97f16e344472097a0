DIE netbalwêreld moet gereed staan vir ’n nuwe ster. Jami-Leigh Goeda van Humansdorp speel môre vir die Madibaz in haar eerste Varsity Sport-netbalwedstryd. Sodoende sal sy begin werk daaraan om ’n plek in die Suid-Afrikaanse span los te speel. Dis vir deelname aan die Wêreldbeker-netbaltoernooi in 2023 in Kaapstad. Die 18-jarige ster was van jongs af ’n uitblinker in netbal. Sy het vir Graslaagte Primêr in Kruisfontein begin speel toe sy 12 was. Goeda sê sedertdien het sy ’n passie vir die sport ontwikkel: “Ek het ander sport ook gedoen, maar ek het net baie natuurlik van netbal begin hou toe ek dit die eerste keer gespeel het.” Goeda was op hoërskool ook ’n baan­atleet. Sy sê haar ma en tannie het ook netbal gespeel en dis hulle wat haar geïnspireer het. Sy vertel: “My ma en tannie Rochelle Pretorius het op hulle dag gespeel. “My tannie is ook die afrigter by Humansdorp Sekondêr, waar ek op skool was. So, ek het natuurlik baie ondersteuning van hulle ontvang.” Goeda is onlangs gekies vir die SA o. 19-netbalspan. Sy sê: “Dit het harde werk gekos, maar ek en my familie is baie trots op die prestasie. “Ek moet sê, dit voel baie lekker wanneer ’n mens werk vir iets en jy behaal dit. Om uit 90 ander meisies gekies te word is iets wat my aanmoedig om meer te wil doen en te bereik.” Die Madibaz speel môre hulle eerste wedstryd in die Varsity Sport-toernooi. Dis 18:00 in hulle binnenshuise sentrum teen die Universiteit van Johannesburg. Goeda sê sy kan nie wag nie: “Dit gaan iets anders wees as waaraan ek gewoond is. Dis ’n hoër vlak as skolenetbal, maar ek is gereed vir die uitdaging. “Ek wil net ’n positiewe verskil maak. Ek voel as span gaan ons goed begin.” Goeda sê haar nuwe spanmaat Bianca Blom is een van haar rolmodelle. Sy sê: “Behalwe dat ons albei goal attackers is, hou ek ook net van haar as mens. “Sy is baie goedgemanierd en werk en speel hard. Dis eienskappe waarna ek ook streef.”