OLE Gunnar Solskjær, Manchester United se bestuurder, het Wolverhampton behoorlik opge­botter. Dit kom voor dié spanne se Premierliga-stryd môre in die Molineux-stadion. Dit volg omdat Wolves onoorwonne is in hulle vorige drie wedstryde teen die Red Devils. Wolves het United laas seisoen uit die FA Cup geboender. Nuno Espírito Santo, bestuurder, se Wolves-span het United ’n bloedneus gegee in hulle aanslag om Cham­pions League-kwalifikasie te verseker. Dis waarom Solskjær baie respek het vir Espírito Santo en sy troepe. “Wolverhampton is ’n moeilike span om af te breek,” het Solskjær uitgewys. “Hulle defend diep en gee jou nie baie ruimte nie. Hulle kan goed speel én goed counter attack. “Hulle set pieces is gevaarlik,” het die Noor bygevoeg. En tog voel Solskjær die 20-malige Premierliga-kampioen het sy huiswerk baie sorgvuldig gedoen om die oorhand oor Wolves te kry. “Ons het ons wedstryde teen hulle laas seisoen bestudeer om te sien waar ons kan verbeter en iets verskillend probeer,” verduidelik Solskjær verder. “Boonop is ons positiewe houding ná die Chelsea-sege baie goed. “Ons benader die stryd met baie vertroue. Dit is ’n feit dat ons goed voorberei om nie weer uitgevang te word nie,” voeg Solskjær by. Die United-breier het ook geskimp dat die talentvolle Alexis Sánchez (30), wat sterk gelink word met ’n skuif weg van Old Trafford af, wel nog ’n toekoms by die klub het. Quality “Kyk, ons het nou nie juis die grootste attack wat ons getalle betref nie. “En ja, hy is ’n bietjie agter wat die res van die spelers betref, maar ons sal hom op dreef moet kry. “Hy is quality en kan nóg meer wedstryde speel as wat julle dink,” sluit Solskjær af.