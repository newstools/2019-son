AL WAT ’n groep mishandelde vroue en hulle kinders wil doen, is om te vergeet van die hel wat hulle agtergelaat het en Vrouemaand te vier. Maar nou moet hulle lig slaap vir inbrekers. Die Carehaven in Gates­ville word deur die Salvation Army bestuur en bestaan al drie jaar. Hulle loop gereeld deur onder inbrekers. Maar die laaste tyd het die inbrake erg toegeneem, sê Marinda Lang, die sentrum se bestuurder. Die sentrum is langs die N2 geleë. Sy sê hulle huisves tans 24 vroue en 12 kinders. Die kapasiteit van die plek is vir 51 vroue. Leer Die vroue kom uit verskeie gebiede in die Moederstad. Hulle het almal een ding gemeen en dit is dat hulle victims is van seksuele en/of fisieke abuse. “Ons huisves die vroue vir drie maande. In dié tyd leer ons hulle allerhande skills wat hulle kan gebruik as hulle weer in die samelewing moet gaan. Dit gee hulle kans om op weer hulle voete te kom.” Lang sê hulle het ongeveer 20 inbrake van die begin van die jaar gehad. Die ergste nog was Dinsdag in die oggendure. “’n Groep mans het onder die vibracrete-heining deurgekom en die burglar­ bars van die crèche se vensters gebuig en daardeur toegang verkry. By die crèche het hulle die kinders se komberse gesteel en hulle kos in die yskas.” Die wetters het ook die kombuis van die sentrum geplunder. Tydens Son se besoek het die sentrum se alarm weer afgegaan. ADT-sekuriteit was gou op die toneel, maar die betreder (s) kon nie gevind word nie. Volgens Lang het hulle ook probeer aansluit by die plaaslike buurtwag se WhatsApp­-groep, maar is sy telkemale reject. “Ek weet nie wat ons nog kan doen om veiligheid op te skerp nie. Iemand het voorgestel dat ons ’n hoë baksteenmuur laat bou. Dit sal baie geld kos – geld wat ons nie het nie.” Sy sê nog ’n opsie sal wees om meer as twee veiligheidswagte op die perseel te hê. “Die slegste hiervan is dat die vroue nou al regmaak om hulleself te beskerm.” Sy vrees dat die plek toegemaak kan word as hulle nie hulle veiligheidsmaatreëls kan opskerp nie. “Waarheen sal die honderde vroue wat daagliks abuse word, dan kan gaan? “Dis Vrouemaand, maar ons kan nie celebrate nie, veral nie as die kwesbare vroue steeds hulleself moet verdedig nie.” Volgens Lang het die polisie sedert Dinsdag steeds nie opgedaag nie. Teen druktyd het die polisie ook nog nie op Son se navrae gereageer nie.