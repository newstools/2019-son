DIS mos waarvoor Safa Cape Town se Knockout Cup-kompetisie bekend en gewild is – Dawid-teen-Goliat-wedstryde! Sondag, op die Rooikrans-sportterrein in Grassy Park, gebeur só ’n affêre wanneer Lansdowne FC swaarde kruis met die meer invloedryke Crystal Palace. Dis in die Knockout Cup-kompetisie van Safa Cape Town se ronde van 16-wedstryde. Lance Boltman, die skakelbeampte van Lansdowne, het uitgewys hulle is gretig om die odds te defy. “Ons spelers het teen die Champions League team van Westridge gewys ons skrik vir niks nie en ons het vir ’n opskudding gesorg,” het Boltman gesê. “Ek glo met die regte mindset en motivering, asook die wil om te wen, kan ons dieper spore trap in die prestigeryke Cup,” het Boltman gewaarsku. Boltman weet ook alte goed van die bedreiging wat Goodwin Lewis (afrigter) se Manenberg-span inhou – veral met wedstrydwenners soos Abduragmaan Moses, Craig Jones en Danny Bowers. Nóg ’n interessante stryd in Grassy Park is dié van Only the Brave (Heideveld LFA) en Avendale Athletico. Die township van Nyanga gaan ook ’n miernes van bedrywighede wees oor dit ’n slagveld is vir mondwaterwedstryde soos Jamestown United, wat Juventus pak. Die kampioen, Rygersdal, se stryd teen Cape Royal moet ook nie misgeloop word nie. Die span van Rebels FC sal ook sy storie moet ken wanneer hulle Hanover Park FC in Atlantis aandurf. Dieselfde geld vir Ashford Athletic in sy uit­daging teen Norway Parks. Intussen sal die kampioenspanne van die UWK (vroue) en Grassy Park United (seuns o. 18) ook in aksie wees en probeer om hulle titels te verdedig. Die Grassy Park United-span speel teen Manchester United in Nyanga en UWK pak RV United in Atlantis.