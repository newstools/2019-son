“ONS skrik vir niks!” Dis mos Hawston se slagspreuk. En die span van die breier Anton Esau het dit Saterdag op die Gansbaai-sportterrein gestand gedoen. Hawston het ’n wipplank-rugbywedstryd teen Black Leaves met 31-30 gewen en só verseker hy steek Caledon verby om boaan die puntelys te wees. Dit is die vierde agtereenvolgende seisoen dat Hawston die wenner in die Boland se Overberg-streek is. Dis egter Esau se eerste sukses met dié span en sy eerste op klubvlak. Esau sê: “Dit was ’n great seisoen. Ek het dit baie geniet, maar die werklike seisoen begin nou eers vir ons. “In die wedstryd teen Black Leaves het ons by die breakdowns teleurgestel. “Gelukkig het ons voor die halfeindstryde ’n breek om dinge reg te stel.” Hawston neem volgende maand saam met Caledon as die Overberg-streek se verteenwoordigers deel aan die Groot Uitdaagbeker se semi’s. Die spanne het voor dié wedstryd op 64 punte gelyk getrek. Maar danksy dié bonuspunt-sege eindig Hawston met 69 punte. Die besoekers was met die rustyd met 21-24 agter nadat die tuisspan se blitsige vleuel Rolan Hunter gaan afrond het. Die heelagter Brenton-lee Dickson was in kol met die doelskop. Dit was die einste Dickson wat sy span sewe minute voor die einde met een van sy drie strafskoppe laat voorloop het met 30-26. Maar toe breek die besoekers se plaasvervanger-losskakel, Bradley Brown, die tuisskare se harte. Brown het in die hoek oorgeduik vir sy span se wenpunte.