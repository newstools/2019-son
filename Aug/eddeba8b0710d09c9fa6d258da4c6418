BANYANA Banyana het Sondag in die Wolfson-stadion in die Baai hulle derde agtereenvolgende Cosafa­ Cup-titel verower. Hulle het Zambië met 1-0 geklop. Dit was Suid-Afrika se moeilikste wedstryd in die toernooi, maar Zambië het net nie genoeg skietgoed gehad nie. Tiisetso Makhubela, wat Banyana se eerste doel in die toernooi aangeteken het, het Suid-Afrika die voorsprong ná 20 minute gegee. Hoewel Banyana self hard probeer het, kon hy Zambië se verdediging nie weer klop nie. Dit was toe ook nie nodig nie. Die is Suid-Afrika se sesde Cosafa Cup-titel. Die Banyana-breier, Desiree Ellis, sê die vroue het dinge soms vir hulleself moeilik gemaak, maar hulle het genoeg gedoen om die oorwinning te behaal. Ellis sê: “Dit was moeilik en die weer het ook ’n rol gespeel, maar ek dink ons het die game plan goed uitgevoer en ons verdediging was dié keer foutloos.” Sy sê die ondersteuners het ook hulle bydrae gelewer om die span oor die lyn te kry. “Vandag het ons ons taaiste toets gehad, maar ons moet dankie sê aan al ons ondersteuners wat regdeur die toernooi opgedaag het,” sê Ellis. Noudat Banyana sy sesde titel verower en 117 doele in die toernooi aangeteken het, moet oorweeg word om die toernooi meer mededingend te maak. Suid-Afrika het die toernooi geopen met ’n rekord-oorwinning van 17-0 oor die Comore-eilande. Dít wys dat die mededinging nie so sterk is soos dit moet wees nie. Veral aangesien Banyana die toernooi gebruik as voorbereiding vir die Olimpiese Spele in Tokio volgende jaar sal taaier teenstanders in die toekoms vereis word. Banyana het nie al die individuele titels verower nie. Zambië se Rachael Nachula is die Golden Boot toegeken vir haar 10 doele. Hellen Mubanga van Zambië is aangewys as die speler van die toernooi. Banyana se doelwagter Andile Dlamini is die Golden Glove toe­geken.