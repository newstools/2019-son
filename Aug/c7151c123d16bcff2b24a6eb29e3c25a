OORLOG in die kryt. Dít is wat boks fans kan verwag wanneer die IBF-weltergewigkampioen, Errol Spence, die WBC-kampioen, Shawn Porter, op 28 September in ’n unifikasiegeveg in Los Angeles pak. Ander wêreldname sal ook in aksie wees. Onder hulle is die WBC se super-middelgewigkampioen, Anthony Dirrell, wat die onoorwonne voormalige kampioen David Benavidez pak. Die gewilde driemalige wêreldkampioen Robert Guerrero is ook in aksie. Guerrero pak Jerry Thomas in die weltergewigafdeling. Spence is ná 25 gevegte steeds onoorwonne. Hy het 21 van hulle met uitklophoue gewen. Porter het 17 uitklophoue in 33 gevegte geplant. Hy het twee kragmetings verloor en in een gelykop geboks. “Hier kom vuurwerk soos wat julle lanklaas gesien het. “Dit gaan oorlog wees,” het Spence dié week op ’n nuuskonferensie gesê. “Ek ken Shawn as ’n warrior wat altyd alles gee, maar ek is fiks en gereed vir hom. “Ek weet egter wat om van hom te verwag. “Ek wag al lank vir dié geveg.” Porter sê hy gaan die geveg met “hope energie” tegemoet. “Errol is ’n top-bokser. “Wanneer ek hom geklop het, gaan hy egter nie van die toneel af verdwyn nie. “Hy sal altyd ’n elite-bokser wees,” het Porter grootpraterig gesê.