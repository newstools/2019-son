MEER as 300 woedende plakkers van Kliprand en inwoners van Govan Mbeki Township wie se Hop-huise uitmekaar val, het hulle frustrasie gister strate toe gevat. Hulle eis veral huise, elektrisiteit en werkende toilette in hulle huise. Die polisie het gister onder meer traangas gebruik om die betogers op die Ou Uitenhagepad te probeer beheer. Die inwoners van Kliprand het belowe hulle sal voortgaan met die betoging totdat hulle ordentlike antwoorde kry met datums oor die ontwikkeling van hulle gebied. Doreen Jack (52) sê hulle is nou al siek en sat van die leë beloftes. “Genoeg is genoeg. Ons het dienslewering nodig. “Ons gebied is meer as 100 jaar oud en het nog steeds nie krag, huise en paaie nie. Ons lewe in ’n varkhok.” Sy vertel daar was al mense wat hulle lewe verloor het weens die elektrisiteitsituasie. “Ons het hier 370 shacks en daar is oral onwettige verbindings. “Oor die afgelope twee jaar het ons omtrent ses mense verloor. Dié jaar alleen is ’n man en ’n vrou by onwettige kragverbindings ge-electrocute. “Ander het weer uitgebrand in hulle shacks weens die onwettige kragverbindings.” Die inwoners is dit eens dat hulle raadslid, Nomazwi Sonti, niks doen om hulle te help nie. “Sy is useless. Ons sien haar nie in ons meetings nie. Wanneer ons haar bel om haar te nooi om na ons meetings te kom en na ons klagtes te luister, beweer sy altyd sy is besig in council meetings,” kla Jack. Nobuntu Mavata (45), ’n inwoner van die Govan Mbeki Township, kla ook. “Baie van ons Hop-huise is swak gebou deur shoddy kontrakteurs wat te veel sand en te min sement gebruik het. “Hier is helse krake in ons mure en uiteindelik collapse die mure. My huis het in 2012 gecollapse. Gehoor “Ons het die raadslid gevra om ons te help, maar sy sê net sy weet nie hoe om ons te help nie.” Toe Son vir Sonti om kommentaar kontak, het sy gesê sy is besig in ’n ver­gadering en sal na Son terugkom. Teen druktyd het Son egter nog niks weer van haar gehoor nie. Navra by die munisipale woordvoerder, Mthubanzi Mniki, is ook teen druktyd nog nie beantwoord nie.