CHRISTOPHER Pana­yiotou het sy laaste kans om uit die St. Albans-tronk te kom, verloor. Dít was toe die konstitusionele hof Donderdag sy aansoek om verlof tot appèl teen sy skuldigbevinding van die hand gewys het. Dié hof meen ’n appèl hou geen moontlikheid van sukses in nie. Christopher is die baasbrein agter die huurmoord op sy vrou, Jayde. Jayde is op 21 April 2015 voor haar meenthuis in Kabegapark in die Baai ontvoer. Haar lyk is ’n dag later buite Uitenhage gekry. Sy was drie keer geskiet. Jayde was ’n onderwyseres aan Riebeeck College in Uitenhage. Regter Dayalin Chetty het Panayiotou op sy 31ste verjaardag op 2 November in 2017 in die hooggeregshof in Port Elizabeth skuldig bevind. Hy is tot lewenslange tronkstraf in die maksimum-afdeling van die St. Albans-tronk gevonnis vir die die moord op sy vrou. Sinethemba Nenembe, sy medebeskuldigde, is lewenslange tronkstraf vir moord en 15 jaar vir roof opgelê. Zolani Sibeko is tot 15 jaar tronkstraf gevonnis vir sameswering tot moord. Sizwezakhe Vumazonke, nog ’n beskuldigde in die saak, is voor die verhoor in aanhouding dood. Panayiotou het vroeër ook in die appèlhof aansoek gedoen om verlof tot appèl. Ook dié hof het sy aansoek van die hand gewys. Daarna het hy hom tot die konstitusionele hof gewend as ’n laaste opsie om uit die tjoekie te kom. Bewysstukke In die hofdokumente wat Panayiotou aan dié hof voorgelê het, het hy gemeen in sy verhoor in die Baaise hooggeregshof is foute geïgnoreer wat in die ondersoek van die saak gemaak is. Hy het ook gemeen Chetty en die staatsaanklaer, adv. Marius Stander, was bevooroordeeld teenoor hom. In die hofstukke het Panayiotou aangevoer sy skuldigbevinding is gegrond op twee bewysstukke: die bandopname van ’n gesprek tussen hom en Luthando Siyoni op 29 April 2015, en Siyoni se verklaring wat as ’n bekentenis gedien het. Siyoni is die vermeende middelman in die moord op Jayde. Hy het verklarings aan die polisie afgelê oor Jayde se ontvoering en moord en het ’n staatsgetuie geword. Hy is egter tot ’n vyandige getuie verklaar omdat hy sy weergawe verander het en geweier het om vrae te beantwoord wat in die verhoor gevra is. Aangerand Siyoni gaan nou apart verhoor word vir die moord op Jayde. Hy sal in Oktober weer in die Baaise hooggeregshof verskyn. In die hof het Panayiotou se verdediging aangevoer Siyoni is aangerand en gedwing om Panayiotou te betrek. Hulle het verder beweer die hof moes nie die bandopname tussen hom en Si­yoni as ’n bewysstuk aanvaar het nie. Hy het gesê die polisie het Siyoni sy menseregte en vryheid ontsê en hom gemartel in hulle ondersoek na die moord op Jayde. Hy het aangevoer hulle sou nooit die bandopname bekom het as hulle nie Siyoni se regte geskend het nie.