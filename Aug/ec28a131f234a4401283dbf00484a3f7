’N LEKKER aand van saam drink is Saterdag versuur toe ’n man in ’n shack-brand verkool is. Die man se identiteit en ouderdom is nog nie bekend nie. Die voorval het Saterdag omstreeks 22:30 in die Marikana-plakkerskamp plaasgevind. Volgens Xolisa Siko (39), wat dit betyds reggekry het om uit die vlamme te ontsnap, het hy en ander mans lekker gesuip in die shack waarin die brand ontstaan het. Siko vertel: “Ons het toe almal getiep. Een van ons het seker die paraffienstoof omgeskop en dis hoe ek dink die brand begin het. “Ek het geslaap toe die brand uitgebreek het. Ek weet nie eens hoe ek uit die vlamme ontsnap het nie. “Een van die omstanders het my seker uit die brandende shack gestoot. “Eers nadat die brand geblus is, het die mense opgelet dat iemand wat ons besoek het, steeds missing was.” Die brandweermanne het toe deur die puin gesoek en toe op die body afgekom wat hulle vermoed dié van die kuiergas is. Die kuiergas is afkomstig van die nabygeleë Lower Crossroads. Siko sê hy ken nie die man se naam nie, maar hulle is besig om sy familielede op te spoor. ’n Woordvoerder van die Stad Kaapstad se brand- en reddingsdienste, Jermaine­ Carelse, het die voorval bevestig. Hy sê: “Die beampte in bevel wat op die toneel was, is deur die gemeenskap in kennis gestel van iemand wat vermis is. “ ’n Soektog op die perseel het gelei tot die ontdekking van ’n volwasse man wat noodlottige brandwonde opgedoen het.” Volgens Carelse was die brand teen omstreeks 23:25 heeltemal geblus. Die toneel is vir verdere ondersoek aan die polisie oorhandig.