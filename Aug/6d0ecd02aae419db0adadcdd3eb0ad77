HY WORD beskryf as ’n ewige student van rugby, maar Drikus Hancke, nuwe breier van die Varsity Cup-kampioen, Maties, is glad nie BokSmart nie. Son op Sondag kan vandag berig dat Hancke na bewering voorgetrek is in sy aanstelling as die nuwe breier van die Universiteit Stellenbosch se suksesvolle rugbyspan. Hancke se BokSmart-sertifikaat het al in Maart vanjaar verval en volgens die onderhoudsproses was dit een van die kriteria vir die geskikte kandidaat om as hoofafrigter van Maties aangestel te word. ’n BokSmart-kwalifikasie is van kritieke belang in Suid-Afrika om rugby ’n veiliger sport te probeer maak, veral in die voorkoming van ernstige beserings rondom die nek- en kop-area. Verskoning Norman Jordaan, die ander kandidaat vir die Maties pos, het ál sy kwalifikasies in plek gehad, maar is oor die hoof gesien vir die groot job. Luidens kommentaar van die Matie-klub is daar ’n goeie verskoning hoekom Hancke nie sy BokSmart-kwalifikasie het nie. “Ons het op 18 Januarie afrigters geïdentifiseer wat die BokSmart-kursus by Paul Roos Gimnasium moes bywoon. Mnr. Hancke was een van hulle,” lui Maties se terugvoering. “Ons beskou die feit dat hy nie sy BokSmart het nie, glad nie as ’n rooi vlag nie, want dit kan in enige stadium hernu word deur ’n kursus by te woon.” Hancke het egter tot op hede nog nie enige Bok­smart-hernuwingskursus bygewoon nie. Volgens Ben Theron, BokSmart manager van die Westelike Provinsie-rugbyunie, sal Hancke binnekort sy kwalifikasie hernu. Weens skoolvakansies was dit egter nie moontlik vir die WPRU om enige kursusse oor die afgelope maand aan te bied nie. Hancke sou volgens Theron se brief gister by die Laerskool Brackenfell die vier uur lange kursus vir die hernuwing van sy BokSmart bywoon. Hancke se BokSmart is egter nie die enigste kwalifikasie wat in twyfel getrek word nie. Daar het ook vrae ontstaan of hy oor ’n afrigtingskwalifikasie beskik wat deur World Rugby aanvaar word. Maties het in ’n skrywe gesê Hancke beskik oor die DEJEPS Rugby XV-kwalifikasie wat hy van 2013 tot 2015 in sy tyd as rugbyspeler in Frankryk voltooi het. Dit is volgens World Rugby se webtuiste gelykstaande aan sy eie vlak 3-kwalifikasie. Die probleem is egter die feit dat Hancke steeds nie een van die kriteria, sy BokSmart, gehad het tydens die onderhoudsproses nie. Dit was terwyl die ander kandidaat, Jordaan, sy due diligence gedoen het. Misgeloop Jordaan en Hancke was die vorige Matie-breier, Hawies Fourie, se hulpafrigters. Hopelik sal die omstredenheid met die aanstellingsproses nie ’n negatiewe impak hê met betrekking tot die afrigting van die span nie. Hoe dit ook al sy, rugby se bekendste universiteitspan het ’n gulde geleentheid misgeloop om te transformeer deur vir die eerste keer ’n swart afrigter op senior-vlak aan te stel. Jordaan behou volgens die Maties sy pos as ’n hulpafrigter, terwyl die ander konsultante ook behoue bly. Die voormalige Springbok Kabamba Floors is as die afrigter van die Maties se o. 20-span aangestel.