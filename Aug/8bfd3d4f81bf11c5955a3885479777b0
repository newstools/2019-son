DIE beloofde magical ­datum is 28 September. Die Stad Kaapstad beloof die MyCiTi-busdiens in Khayelitsha en Mitchells Plain word dan hervat. Son het vroeër berig die N2 Express MyCiTi-busdiens tussen dié twee areas en die Civic Centre is al op 31 Mei gestaak. Dit was nadat die Stad en die joint venture (JV) wat deur die council gekontrakteer word, versuim het om ’n ooreenkoms te bereik wat ’n nuwe kontrak betref. Die JV bestaan uit Mitchells Plain se Route 6, die Congress Organisa­tion of Democratic Taxi Associations (Codeta) van Khayelitsha en die Golden Arrow-busdiens (Gabs), wat die N2 Express saam bestuur het. Die mayco-lid belas met vervoer, Felicity Purchase, sê Gabs en Route 6 wil die nuwe kontrak onderteken, maar Codeta weier. Purchase wou nie uitwei oor Codeta se griewe nie omdat die aangeleentheid in die howe kan beland. Sy sê: “Codeta wil hê die Stad moet dinge doen wat nie deel van die oorspronklike kontrak is nie. “Ek dink dit gaan baie oor geld ... Ons gaan nie die belastingbetalers se geld op dinge spandeer wat nooit deel van die ooreenkoms was nie.” Nadeel Purchase sê hulle het Codeta vyf dae gegee om te teken. As die taxi-organisasie nie sy samewerking gee nie, gaan die Stad alternatiewe vervoerverskaffers soek wat die diens teen 28 September sal hervat, sê sy. Purchase sê voorts: “Ons sal nie deur een lid van die JV as gyselaar gehou word en dít tot die nadeel van die pendelaars nie. “Dit kan Codeta ontstel, maar ons moet dit ter wille van die pendelaars doen. “Pendelaars kla hulle betaal baie meer deur taxi’s te vat sedert die diens gestaak is. En dié mense het nie geld nie. “Hoekom moet hulle aanhou suffer net omdat Codeta nie sy samewerking wil gee nie?” ’n Voorsitter van die Stad se portefeuljekomitee vir vervoer, Angus McKenzie, sê hy stem saam met die council se besluit om die busdiens teen 28 September te hervat. “Daar kom ’n tyd dat iemand moet beheer neem oor die situasie,” sê McKenzie. “Ons wil ’n oplossing vind as gevolg van die druk wat die pendelaars die laaste maande op ons sit.” Besuthu Ndungane, ’n woordvoerder van Codeta, het geweier om kommentaar te lewer toe Son hom gister bel.