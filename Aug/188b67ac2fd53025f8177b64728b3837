“DIT gaan spesiaal wees,” het ’n opgewonde David Luiz, verdediger van Arsenal, gesê oor sy eerste Noord-Londen-derby. Dié Brasiliaanse ver­dediger het al 13 keer vantevore swaarde gekruis met Tottenham – maar dit was in Chelsea se kleure. Van dié 13 stryde het Luiz en sy span 8 gewen en net 2 keer vasgeval. Ambisie Sondag in die Emirates sal Luiz Spurs vir die eerste keer as ’n Gunner pak. En die uitdaging is beslis niks nuuts vir die ervare wolkop nie. “Dit gaan vir my spe­siaal wees, vir seker,” het die voormalige Chelsea-verdediger erken. “Dis altyd spesiaal om sokker te speel. Dis waarom ek nog speel. Dis waarom ek nog die ambisie het om groot dinge te bereik,” het hy bygevoeg. Daar is ook meer ter sprake in die Londen-derby as net spogregte. Albei spanne is desperaat nadat hulle klei getrap het in hulle onderskeie vorige ligawedstryde. Liverpool het Arsenal met 3-1 kafgedraf en Newcastle het Spurs met 1-0 verras. Onsekerheid oor die toekoms van sleutelspelers soos Chris­tian Eriksen krap dinge verder deurmekaar vir Spurs se bestuurder, Mauricio Pochettino. Arsenal sal hierdie kwessie juis wil uitbuit. Boonop sal ’n oorwinning vir die Gunners hulle ’n vyfpuntgaping gee oor hulle Londense buurspan. – AP