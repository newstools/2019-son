’N GESIN van drie is Saterdagaand in Delft in hulle huis geskiet. Clyde Damon (39) is in die kop geskiet en het later in die hospitaal aan sy wonde beswyk. Sy vrou, Berenice (37), en hulle dogter, Britney (4), is in ’n stabiele toestand in die hospitaal. Berenice is in die skouer en arm gewond en Britney in die arm. Familie Die voorval het Saterdag 21:55 in die slaapkamer van hulle huis in Longmeadstraat in Voorbrug gebeur. Volgens Clyde se hartseer ma, Michelle le Roux, was hy nie eens ’n gangster nie. Sy sê hy het vir sy familie gewerk. Le Roux verduidelik: “Ek het al in die bed gelê toe ek die skote hoor. My ander seun het gaan kyk en gesien dit is sy broer wat geskiet is. “Clyde was ’n stil en rustige persoon.” Volgens haar seun Brendan het sy broer na die mobile winkel gegaan toe hy in ’n stryery met iemand betrokke geraak het. Brendan sê: “Die ou wou hê my broer moet twee biere by hom oorkoop. “Hy het geweier oor hy vandag (gister) kerk toe wou gaan. “Die ou het hom tot by sy huis agtervolg en hom in die rug geskiet net toe hy by sy huis ingaan. “Hy het daarna my broer tot in die huis gevolg, waar sy vrou en kind in die slaapkamer op die bed gelê het. “Hy het hom toe in die slaapkamer voor sy vrou en kind weer in die kop geskiet. Sy vrou en kind is ook raak geskiet.” Gejaag Volgens Clyde-hulle se bure is Britney onmiddellik met ’n privaat motor na die daghospitaal geneem. Clyde is daarna met ’n ambulans na die hospitaal geneem, waar hy later dood is. Berenice is later met ’n ander ambulans na die hospitaal geneem. Volgens die familie is twee verdagtes gisteroggend ge­arresteer. Noloyiso Rwexana, ’n polisiewoordvoerder, kon nie die arrestasies bevestig nie. ’n Moorddossier en twee van poging tot moord is aangelê.