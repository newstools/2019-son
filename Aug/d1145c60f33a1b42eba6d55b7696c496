NA LAAS week se vernedering teen Griekwas het Pote Human ses veranderinge aan sy span aangebring. Die span van Pretoria is met 15-37 deur die Poubloues op Loftus Versfeld in Pretoria kafgedraf. Human, coach van die Blou Bulle, verwag ’n verbeterde vertoning teen die Goue Leeus in ’n Curriebeker-kragmeting op Ellispark in Johannesburg. Die Leeus het op hul beurt laas week net-net met 24-22 met die Vrystaatse Cheetahs afgereken. Die Gautengers is die enigste onoorwonne span in die kompetisie. Ivan van Zyl, die Springbok-skrumskakel, gaan die Bulle vir die eerste keer aanvoer. Van Zyl vervang Embrose Papier agter die oond. Ruan Steenkamp, het harsingskudding teen die Poubloues opgedoen. Hy is dus nie beskikbaar om die Bulle te lei nie. Die ander vyf veranderings in die Bulle se span is onder die voorspelers. Wian Vosloo en Fred Eksteen van Tuks gaan in die kant van die skrum in die plek van Steenkamp en Marco van Staden sak. Van Staden het ook harsingskudding opgedoen. BLOU BULLE: Divan Rossouw, Cornal Hendricks, Dylan Sage, Johnny Kotze, Rosko Specman, Manie Libbok, Ivan van Zyl (k), Tim Agaba, Wian Vosloo, Fred Eksteen, Ruan Nortjé, Andries Ferreira, Wiehahn Herbst, Johan Grobbelaar, Dayan van der Westhuizen. BANK: Jaco Visagie, Madot Mabokela, Conraad van Vuuren, Adré Smith, Jean Droste, Embrose Papier, Marnitz Boshoff, Stedman Gans.