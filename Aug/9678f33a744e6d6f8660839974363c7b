DIE ANC in die Wes-Kaap is nou reg om sy support in dié provinsie te herbou. Só het die party se sekretaris-generaal, Ace Magashule, Donderdag gesê met die bekendstelling van die provinsiale taakspan. Magashule het verduidelik die 30 lede (15 mans en 15 vroue) het nege maande om die ANC in die provinsie reg te ruk vir ’n verkiesingskonferensie. “Dis egter nie nodig om vir die volle nege maande te wag nie. As hulle reg is, kan ons die konferensie vroeër hou.” Die taakspan is aangestel nadat die provinsiale uitvoerende komitee vroeër ontbind is omdat hy versuim het om ’n verkiesingskonferensie te hou toe sy termyn verval het. Lerumo Kalako van die Dullah Omar-streek in die Kaapse metropool is die span se sameroeper. Ronalda Nalumango van die Boland-streek is die koördineerder. Comrades Die ander lede is Matilda Bains, Rachel Windvogel, Ayanda Bans, Thandi Makasi (hoofsweep in die Stad Kaapstad), Maurencia Gil­lion (gewese provinsiale tesourier), James­ Ngculu, Zou Kota, Cameron Dugmore (ANC-leier in die provin­siale parlement), Nomi Nkondlo, Nondumiso Sono, Shaun Byneveldt en Mimmie Manata. Ander comrades wat die lys gehaal het, is Faiez Jacobs (voormalige provinsiale sekretaris), Khaya Magaxa (voormalige provinsiale voorsitter), Anwa Dramat, Hisham Mohamed, Sifiso Mtsweni, Valerie Phunguphungu en Nondumiso Magopeni. Die voormalige Wes-Kaapse premiers Ebrahim Rasool en Lynne Brown is ook in die taakspan, sowel as die Wes-Kaapse Cosatu-sekretaris, Malvern de Bruyn, Zoleka Swakamisa, Richard Dyantyi en Andile Lili. Magashule hou vol: “Daar is baie comrades wat goeie leiers is wat nie op die lys is nie, maar ons het net 30 nodig. Die ANC is steeds baie sterk. Die mense van Suid-Afrika en die Wes-Kaap is steeds lief vir die ANC.” Kalako sê die taakspan sal ’n plan van aksie opstel.