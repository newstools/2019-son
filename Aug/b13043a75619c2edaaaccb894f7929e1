DIE nasionale regering moes ingryp om Klein Akker se mense uit hulle ellende te red. Voordat die regering ingetree het, het die sowat 400 inwoners ’n week langs die Botfontein-pad in Kraaifontein onder die sterrehemel geslaap. Die nasionale regering het intussen ’n staatsplaas, Mesco, aan die inwoners beskikbaar gestel om op te bly. Sassa en die departement van maatskaplike ontwikkeling het ook gister ’n opname kom doen om te kyk waar hulle kan help. Die adjunkminister van landelike ontwikkeling, Mcebisi Skwatsha, en die departement van menslike nedersettings het Dinsdag met die Ubuntu Rural Women and Youth Movement vergader. Volgens Wendy Pekeur van dié organisasie het die mense ’n ou, verlate huis en twee ander verlate geboue op die plaas betrek. Tans is daar geen vensters, krag of water nie. Dit is die eerste dinge wat hulle wil laat herstel. Pekeur verduidelik hulle beoog om in die toekoms vir die mense huise op die staatsplaas te bou. Vir eers sal hulle in sinkstrukture woon sê Pekeur. 