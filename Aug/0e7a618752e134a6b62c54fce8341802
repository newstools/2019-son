DIS al weer sulke tyd – tyd vir die Engelse Premierliga (EPL). Dit het dié naweek afgeskop. En bitter min het verander sedert die einde van verlede seisoen. Alles het begin met Jürgen Klopp se Liverpool wat top-posisie op die puntelys inneem. En toe kom Manchester City later om te wys wie nou eintlik die septer in dié toonaangewende kompetisie swaai. Ai, dit wil voorkom asof dié seisoen maar ook ’n vervelige een gaan wees, met die Man City-masjien wat die een span ná die ander uit die pad gaan vee. Die drie nuwelinge in die EPL kon tussen hulle net een punt insamel, maar daar was darem ’n bietjie hoop vir al die spanne. Liverpool het Vrydag gewys wat van hom verwag kan word. Hoewel hy nooit werklik uit tweede rat gekom het nie, het hy Norwich City met 4-1 geklop. Dit was genoeg om te wys dat die span van Anfield weer dié seisoen met ’n ernstige aanslag vorendag sal kom. Moeilike tye wag op Norwich, maar hy het nie juis ’n regverdige kans gekry om sommer in sy eerste wedstryd teen een van die top-spanne te speel nie. Aston Villa het Tottenham Hotspur laat skrik, maar die EPL-nuweling kon die pyp nie tot die einde rook nie. Harry Kane se boys het Villa uiteindelik met 3-1 verniel. Die enigste nuweling wat iets uit die naweek kon kry, is Sheffield United,wat Bournemouth tot ’n gelykop uitslag met 1-1 gedwing het. Pep Guardiola se City­ is nou nie ’n span wat drama vat nie. Liver­pool het nog hier en daar gehuff en gepuff, maar City het soos ’n koeël uit ’n geweer weggespring en West Ham United met 5-0 verniel. Die nuwe VAR-stelsel het die spelers in dié wedstryd ’n paar keer omgekrap, maar dis beslis iets wat die spel vorentoe interessanter sal maak. City het sy inspirerende kaptein, Vincent Kompany verloor, maar daar is min ontwrigting in die groep. Kevin de Bruyne het die beseringspook van verlede seisoen afgeskud. Hy was weer skitterend op dreef, en dít in ’n wegwedstryd in Londen. City kan die res in hulle volgende wedstryd behoorlik laat skrik teen Tottenham Hotspur. Ai, die ding gaan dié seisoen weer ruk, maar dis waarskynlik weer om die tweede posisie waar die meeste drama sal wees.