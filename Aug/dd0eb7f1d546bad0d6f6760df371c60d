KRIEKET Suid-Afrika het ná die Proteas se teleurstellende Wêreldbekerveldtog nou met 'n skoonmaakproses begin. KSA het Sondag aangekondig hulle gaan nie die hoofafrigter Ottis Gibson se kontrak hernu nie. Verder is die res van die afrigtingspersoneel, waaronder Malibongwe Maketa (hulpafrigter), Dale Benkenstein (kolfafrigter), Justin Ontong (veldwerkafrigter) en Claude Henderson (draaiboulafrigter), ook almal in die pad gesteek. Dr. Mohammed Moosajee het ook as spanbestuurder van die Proteas klaargemaak. Sy pos word binnekort geadverteer. Linda Zondi, nasionale keurder, se termyn het ook tot 'n einde gekom. Dit is nou Corrie van Zyl, waarnemende direkteur van krieket, se taak om 'n bestuurspan aan te stel vir die Proteas se toer na Indië. Suid-Afrika gaan in September in drie T20's en drie toetse speel. Van Zyl en Thabang Moroe, die uitvoerende hoof van KSA, moet ook 'n keurpaneel aanstel vir die Indiese toer. 