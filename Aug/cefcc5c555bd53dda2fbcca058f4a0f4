DIE week van trane en blydskap het vir verskeie Springbokke aangebreek. Rassie Erasmus, die Springbok-afrigter, het Sondag sy groep tot 36 spelers gesny. Die groep sal nou in Bloemfontein aan 'n beplanningskamp deelneem en terselfdertyd ook hoor wie van hulle World Cup in Japan toe gaan. Erasmus het omtrent die wenkbroue laat lig met bekendes soos die vleuel Aphiwe Dyantyi, Warren Whiteley (agsteman), Marcell Coetzee (flank), Damian Willemse (losskakel) en Dillyn Leyds (vleuel/heelagter) wat nie gekies is nie. Die Westelike Provinsie se stut Wilco Louw, Scarra Ntubeni (WP haker) en die Bulls-flank Marco van Staden is ook terug na hul Currie Cup-spanne gestuur. Die Springbok-afrigter maak volgende week Maandag sy groep van 31 vir die toernooi in Japan aan die land bekend. Volgens Erasmus is spelers wat nie by die beplanningskamp is nie, egter nie buite rekening vir 'n plek in sy finale groep nie. Hy het egter gesê dat die manne aan die buitekant se tyd min raak om hulself te bewys - en die laaste ronde van Currie Cup-wedstryde sal dalk die finale geleentheid wees vir hulle om Erasmus te beïndruk. Die groep van 36 vir die Springbokke se World Cup beplanninskamp is: VOORSPELERS (21) - Schalk Brits (Bulls), Lood de Jager (Bulls), Thomas du Toit (Sharks), Pieter-Steph du Toit (Stormers), Rynhardt Elstadt (Toulouse), Eben Etzebeth (Stormers), Lizo Gqoboka (Bulls), Steven Kitshoff (Stormers), Vincent Koch (Saracens), Siya Kolisi (Stormers), Francois Louw (Bath), Frans Malherbe (Stormers), Malcolm Marx (Lions), Bongi Mbonambi (Stormers), Tendai Mtawarira (Sharks), Franco Mostert (Gloucester), Trevor Nyakane (Bulls), Marvin Orie (Lions), Kwagga Smith (Lions), RG Snyman (Bulls), Duane Vermeulen (Bulls). AGTERSPELERS (15) - Lukhanyo Am (Sharks), Damian de Allende (Stormers), Faf de Klerk (Sale Sharks), André Esterhuizen (Sharks), Warrick Gelant (Bulls), Elton Jantjies (Lions), Herschel Jantjies (Stormers), Cheslin Kolbe (Toulouse), Jesse Kriel (Bulls), Makazole Mapimpi (Sharks), Sbu Nkosi (Sharks), Willie le Roux (Verblitz), Handré Pollard (Bulls), Cobus Reinach (Northampton Saints), Frans Steyn (Montpellier). 