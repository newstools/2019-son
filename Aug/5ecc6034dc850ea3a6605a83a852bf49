TWEE van die drie verdagtes wat na bewering ’n Oekraïense burger beroof en vermoor het, het Vrydag hulle eerste hofverskyning gemaak. Die twee jong mans van Houtbaai het in hulle verskyning handjies gevou in die beskuldigdebank gestaan. Een van die mans (24) het met ’n dik, stukkende vlootblou winterjas by die hofsaal ingekom. Sy 27-jarige medebeskuldigde het met ’n sigbare dik lip voor die landdros verskyn. Die hof het gehoor die 27-jarige verdagte is na bewering met sy arrestasie aangerand. Die twee verdagtes – saam met nóg ’n man wat Maandag al in die hof verskyn het – het Ivan Ivanov na bewering van sy rugsak beroof en doodgesteek terwyl hy op ’n staproete langs Chapman’s Peak naby Houtbaai was. Die eerste verdagte is kort ná die voorval aangekeer. Hy was in besit van Ivanov se rugsak. Die hof het gehoor ooggetuies het die verdagte opgemerk omdat hy suspicious voorgekom het en ’n paar minute later is hy met die rugsak gesien; sy klere en gesig was vol bloed. Die 24-jarige verdagte is Woensdagoggend by die Houtbaai-hawe in hegtenis geen. En die derde verdagte is later daardie selfde dag in hegtenis geneem. Die twee skralerige, vermeende moordenaars kan nie geïdentifiseer word nie omdat ’n identiteitsparade eers gehou moet word. Die Wynberg-landdroshof se landdros Goolam Bawa het die media voorlopig verbied om die name van die verdagtes te publiseer. Hulle mag ook geen foto’s van die verdagtes neem of publiseer nie. Die mans verskyn weer op 23 Augustus in die Wynberg-landdroshof, waar die eerste verdagte hulle sal join.