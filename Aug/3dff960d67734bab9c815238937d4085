Dis nadat Stanton Smith, afrigter, se span die kampioen en voorloper in die reeks, die Tshwane-Universiteit vir Tegnologie (TUT), met 2-1 ’n bloedneus gegee het. Dit was gister in die tweede laaste stryd van die veldtog by die UWK-stadion in Bellville. Die sege verseker so te sê die UWK se plek in die semi’s met nog een wedstryd oor volgende week teen die Noordwes-Universiteit. Die UWK was vinnig uit die blokke toe die ervare Clinton Herwel binne die eerste vyf minute toegeslaan het met ’n ongelooflike kopskoot van net binne die doelgebied. Dit het die TUT se doelwagter, Sikhu­mbuzo Ncube, geen kans gegee in die doelhok nie. Die besoekers het teruggeslaan met ’n beter poging as Herwel s’n om sake gelykop te maak. Dis toe Thuso Mlamla van ver buite die doelgebied laat waai het met ’n regtervoetpoging wat die tuisspan se goalie, Aidan Leak, na asem laat snak het. Mlamla se doel is beslis ’n contender vir doel van die reeks. Die tuisspan het in die tweede helfte in sy dop gekruip en was byna sy eie vyand. Anders as die eerste helfte, was kanse vir die tuisspan redelik beperk. Maar toe die kans kom vir Jayden Petersen, het hy geweet waar die pale is om Ncube te klop en die nette laat in die tweede helfte te laat raas om die UWK se voorsprong te herstel. Die stryd het tot diep in addisionele tyd nog wipplank gery, maar niks kon Smith-hulle stop om hulle derde agtereenvolgende sege e behaal nie. Die UWK het met elke wedstryd net beter geword. Dis alles te danke aan Smith. Dis duidelik die spelers koop in op sy visie vir die studente van Bellville. Smith sal egter moet werk aan sy span se vernuf onder die hoë bal, asook van set-pieces. Dit kan ’n struikelblok wees vir die 2015-kampioen, wat weer glorie in sig het onder leiding van die uitgeslape Smith.