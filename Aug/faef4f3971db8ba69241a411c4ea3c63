DIE Wes-Kaapse minister van vervoer en openbare werke, Bonginkosi Madikizela, het laas week met die Kaapse mayor, Dan Plato, vergader. Dit was om die herinstelling van die MyCiTi-busdiens tussen die stad en Mitchells Plain en Khayelitsha te bespreek. Die N2 Express-diens is nou vir meer as twee maande opgeskort. Dis gesluit omdat die Stad Kaapstad se vervoerdepartement versuim het om ’n nuwe kontrak met die taxi-base te onderteken. Die taxi-base van Codeta en Route 6 bedryf daardie roete, waarlangs Golden Arrow-busse ook vervoer bied. Madikizela se woordvoerder, Ntomboxolo Makoba-Somdaka, sê Madikizela het Dinsdag met Plato vergader. Makoba-Somdaka sê dit was om die dooiepunt in dié kwessie te breek. Sy sê: “Die minister het eers met die mayor vergader voordat hy die Mitchells Plain interchange besoek het. “Daar het hy met gefrustreerde pendelaars gesels. Die pendelaars vra dat die diens heringestel moet word. “Die burgemeester sal met die rolspelers (Golden Arrow, Codeta en Route 6) vergader. Hopelik vind hulle ’n oplossing. “Ons mandaat is om die vervoerstelsel reg te ruk en pendelaars ’n veilige, betroubare openbare vervoerstelsel te bied.”