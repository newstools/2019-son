DIE maatskappy wat na bewering gesorg het dat oudpres. Jacob Zuma op aandrang van die voormalige premier van Noordwes Supra Mahumapelo ’n spul beeste present kry, probeer nou zip kap. AgriDelight het geweier om ’n verslag aan die nasionale regering te verskaf oor meer as R600 miljoen se kontrakte met die Noordwes-regering. Die nasionale departement van landelike ontwikkeling en grondhervorming het Agri­Delight nou gedagvaar om die maatskappy te dwing om die verslag te oorhandig. Dít is onthul in ’n antwoord van Thoko Didiza, minister van landbou, grondhervorming en landelike ontwikkeling, op ’n vraag in die parlement deur die DA-LP Noko Masipa. – News24