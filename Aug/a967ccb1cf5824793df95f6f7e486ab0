DIE Stad Kaapstad se metropolisie en verkeersdienste het altesaam 167 verdagtes oor die langnaweek gearresteer. Altesaam 132 verdagtes is gearresteer vir dronkbestuur terwyl die ander betrap is met dwelms, gesteelde goedere en onwettige vuurwapens. Die metropolisie het ook beslag gelê op drie 9mm-vuurwapens, 'n 9mm gas gun, een nagemaakte vuurwapen, 19 rondes ammunisies, 51 slimfone en verskeie hoeveelhede van Tik, dagga en Mandrax-tablette. JP Smith, mayco-lid belas met veiligheid en sekuriteit, sê in 'n samelewing vol onwettige vuurwapens, is die toename in gebruik van nagemaakte vuurwapens 'n groot bekommernis. "Die metropolisie en verkeersdienste het ook 132 dronkbestuurders gearresteer. Die aanhoudende minagting van wet en orde is verbysterend, maar nie verbasend nie. Hoewel vervolging nie die Stad se verantwoordelikheid is nie, gaan ons probeer om vorentoe die lig te werp op die vervolgingskoers. Die manier hoe sommige motoriste optree, dui daarop dat hulle glo daar is nie nagevolge vir hul aksies nie," sê Smith 