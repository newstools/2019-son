DIE Franschhoekpas, wat die afgelope twee maande weens rotsstortings gesluit is, gaan nou einde September vir verkeer oopgemaak word. Jandré Bakker, hoof van kommunikasie by die Wes-Kaapse departement van vervoer en openbare werke, sê 'n geotegniese ondersoek is gedoen en na aanleiding daarvan sal kontrakteurs met die nodige regstellende werk kan begin. "As alles volgens plan verloop en die weerstoestande is goed, sal die regstellende werk einde van September voltooi wees en sal die pas weer oop wees vir verkeer," sê Bakker. Marc Thackwray het op 22 Junie ernstige beserings vrygespring toe massiewe rotse in die pas op sy voertuig geval het. Hy het matige beserings aan sy been opgedoen en sy hand was geswel.