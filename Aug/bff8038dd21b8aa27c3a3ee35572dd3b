SEABELO Senatla wil eers die Westelike Provinsie help om die Currie Cup te wen. Daarna wil hy weer sy aandag op sewesrugby toespits. Die Blitsbok-ster hoop om die SA sewesspan te haal wat volgende jaar op die Olimpiese Spele in Japan gaan meeding. Die 26-jarige spoedvraat van Welkom sê oor sy toekoms: “Ek wil 15’s speel, maar ek het nog ambisies om volgende jaar Olympics toe te gaan. “Ek sal obviously­ eers nog ’n paar sewestoernooie voor dit moet speel.” Die bronsmedaljewenner op die Spele in Rio de Janeiro in 2016 sê daar is nog nie ’n vaste ooreenkoms tussen die WP Rugbyunie en die Suid-Afrikaanse Rugbyunie oor sy toekomstige deelname aan albei kodes nie. Vir eers is sy prioriteit om die Streeptruie te help om die Pumas Vrydagaand op Nuweland te klop. Jimmy Stonehouse, afrigter, se span het die verdedigende kampioen, die Sharks, Saterdag in die Mbombela-stadion met 27-20­ geklop. Die manne van Nelspruit behoort dus vol selfvertroue te wees. Hulle sal hoop om vir ’n opskudding te sorg. Oor dié uitdaging sê Senatla: “Die Pumas speel die laaste tyd baie goeie rugby. Ons het gesien hoe hulle die bal graag lewendig wil hou. “Hulle skroom ook nie om met hulle agterlyn aan te val wanneer die bal na hulle geskop word nie. Dodelik “Ons moet dus versigtig wees hoe en wanneer ons skop. Ons sal nie te ver en wyd kan skop nie en sal moet seker maak dat ons die spasie vinnig toemaak. “Hulle kan dodelik wees wanneer hulle ruimte het om aan te val. Hulle het ook iemand soos Devon Wil­liams, wat ’n giftige linkerpoot het en gevaarlik op die teenaanval is.” 