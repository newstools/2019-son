HY MOES ’n bullet in ’n laitie pomp. Maar toe waarsku hy hom eerder om pad te gee uit Belhar. Die staatsgetuie is glo dié order gegee deur beskuldigde 5, Elton Ely, wat die vuur­wapen aan hom oorhandig het. Volgens die getuie het Ely na sy huis in Leerdamsingel in Belhar gekom, vir hom die gun gegee en gesê: “Dis vir enige Sexy Boy wat daar by die palletjies staan.” Die getuie, wie se identiteit beskerm word, getuig in die saak waarin 12 Terrible Joster­ gangsters in die Kaapse hooggeregshof op 71 klagte teregstaan. Hy was self ’n lid van die gang en het in die middel van 2015 die bende verlaat. Hy het Woensdag in die hof getuig oor dié dag toe hy nie die opdragte wat Ely hom gegee het, uitgevoer het nie oor hy in daardie stadium klaar besig was om die bende te verlaat. “Ek het die vuurwapen by beskuldigde 5 gevat en ek het dit vir Lilly gegee en sy het dit gaan wegsteek. “Lilly was ’n tomboy wat by ons gebly het,” getuig hy. Die aand het die getuie vir Dylan Theunis en beskuldigde 5 se kleinkind gestuur om te gaan kyk wie by die palletjies staan. “Hulle het teruggekom en gesê dis Neano en Sadie (’n Sexy Boy). “Ek het toe vir beskuldigde 5 gebel en gesê wie by die palletjies staan. Toe sê hy ek moet vir Neano skiet,” het hy getuig. Volgens die getuie wou beskuldige 5 hê hy moet vir Neano skiet omdat hy Colin Booysen of Jerome Booysen se seun is. Gestuur “Ek het geweet hy is nie, maar as ek vir beskuldige 5 gesê het hy is nie, dan sou hy sê ek praat k*k, want wat weet ek,” getuig hy. Hy het verder getuig dat hy vir Lilly gestuur het om die gun te gaan haal. Die twee het geloop na die palletjies tussen Bloemendalstraat en Navarre-singel, waar Neano en Sadie gestaan het. Volgens die getuie was dit die plek waar die Sexy Boys vergader het. “Ek het vir Neano gesê van die Terrible Josters wat hom wil doodmaak en toe sê ek hy moet hom uit die Belhar vat en dat ek ’n gun by my het om hom te skiet. “Daarna het ek en Lilly weggestap,” getuig hy. Lilly en die getuie het na ’n nabygeleë veld gestap waar hy een skoot in die lug geskiet het. Weggekom “Die skoot was sodat mense kan bel en sê daar was ’n skietery. “Ek het toe vir beskuldigde 5 gebel en gesê ek het op hulle geskiet, maar hulle het weggekom,” sê hy. Die getuie het ook aan Ely gevra watter soort gun hy by hom het. “Hy het vir my gevra watter gun. Toe sê ek die een wat hy die middag gebring het. “Hy het gesê ek moetie k*k praat nie,” het hy getuig. Dit is toe dat die getuie die foon in Ely se oor dooddruk. Intussen was Lilly en die getuie op pad huis toe en net toe hulle by ’n parkie kom, het hulle skote gehoor. “Ek kan nie sê hoeveel nie. Ek het toe vir beskuldigde 5 gebel en toe vra hy vir my: “Kan jy sien wat maak Lolo?” “Toe sê ek julle het dan vir my ’n k*k gun gegee. “Beskuldigde 5 het vir my gesê: ‘Wag jy’. Toe sit hy die phone af,” getuig hy. Die getuie het eers die volgende dag gehoor dat Neano­ dieselfde dag doodgeskiet is en dat almal daaroor gepraat het.