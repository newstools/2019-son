AANVANKLIK was hy nervous om gisteroggend weer skool toe te gaan. Maar die dapper D’Angelo Ragaval (14) van Gelvandale het egter gou-gou die moed gekry en sy vrese by die agterdeur uitgegooi. D’Angelo is ’n leerder aan die Hoërskool Chapman in die Baaise Northerns. Hy is verlede week ernstig beseer toe ’n boelie by die skool hom in ’n sleeper choke beetgekry en aangerand het. D’Angelo het sy bewussyn verloor. Hy het sy bewussyn minute later herwin toe sy aanvaller hom opgetel en na die hoof se kantoor gedra het. Sy neus is in die voorval gebreek en ’n CAT scan is by die Greenacres Hospitaal op hom gedoen. By Son se besoek aan D’Angelo se ouerhuis ver­lede week was albei sy oë toegeswel en sy gesig vol merke. Sy ma, Chantell, het toe gesê dit lyk of sy gesig teen ’n muur gesmash is. Maandag is D’Angelo terug dokter toe vir ’n check­up. Chantell het gister gesê die dokter is baie tevrede met D’Angelo se vordering. Sy het gesê die dokter het ook aangedui dis nie nodig dat aan D’Angelo se neus geopereer word nie omdat hy nog in die groei­fase is en die neus vanself sal genees. Chantell het verduidelik die CAT scan wat op haar seun gedoen is, wys niks is fout met hom nie. Volgens Chantell het die dokter met D’Angelo gesels en hy meen sielkundige berading is in dié stadium nie nodig nie. Siektebrief Die verligte ma het vertel haar seun kry ook nie meer nagmerries nie. Chantell het verduidelik toe sy D’Angelo se siektebrief gisteroggend skool toe geneem het, het hy saam met haar gegaan. Sy het gesê toe hulle by die skool opdaag, was hy nervous om by die gebou in te stap. Volgens haar het hy egter besluit om tog saam met haar by die gebou in te stap nadat sy hom aangeraai het om buite vir haar te wag oor hy nervous was. Die dapper D’Angelo het selfs vir sy klasmaats gaan groet. Volgens Chantell is haar seun nog vir dié week afgeboek. Sy het verlede week aan Son gesê sy wil nie haar seun terugstuur Chapman toe nie omdat die skool nie meer dieselfde vir hom gaan wees nie. Gister het sy gesê D’Angelo het aangedui hy wil teruggaan Chapman toe – vir eers om te kyk hoe dit gaan.