CITRUSDAL. – Haar halfnaakte lykie is ná haar verdwyning onder ’n sandkombers gevind. Jenorlee Barnies (2) is laas gesien waar sy saam met haar oompie (11) en dié se vriend (13) gespeel het. Die twee vriende het haar in ’n kiskarretjie rondgestoot. Volgens klein Jenorlee se mammie, Nadia, het haar broertjie aan hulle gesê sy vriend het die meisietjie by die lemoenboord ingesleep. Daar het hy die kind na bewering geslaan en verkrag. Ma Nadia het gister vertel haar dogtertjie het Sondag 4 Augustus op die plaas Ebenhaeser in die distrik Citrusdal vermis geraak. Haar lykie is die volgende dag gevind. Die mammie vertel sy was een van die eerstes op die toneel. Sy het dadelik opgemerk haar dogter se gesiggie was aan die een kant opgeswel. Sy sê: “Jenorlee het ook ’n blouoog gehad. “Haar broekie het bo by haar kop gelê en haar vagina was opgeswel.” Volgens die ma het Jenorlee vermis geraak nadat sy met een van die plaas-anties van die huis af weggestap het. Sy vertel: “Sy het altyd saam met die antie geloop. “Toe die antie terugkom, het sy sonder my kind hier aangekom. “Sy het my kind by my broertjie en sy vriend gelos, want hulle het haar in ’n kiskarretjie rondgestoot. “Die aand het sy nooit huis toe gekom nie en ons het na haar begin soek. “Ek het nie weer daai laitie gesien nie. “Die volgende oggend het een van die ander ouens op die plaas kom sê daar lê ’n lykie van ’n kind tussen die lemoenboorde. “Toe ek daar kom, was die boonste gedeelte van haar liggaam met sand toegegooi. “Haar voete het onder uitgesteek.” Jenorlee se pa, Johna-Lee Delport, sê toe hy sy kind se lyk gaan uitken het, kon hy sien dat sy erge pyn moes verduur het. Delport vertel: “Haar oog was blou en jy kon die vars krapmerke aan haar gesig sien. “Daar was ook ’n hand-merk aan haar arm soos die persoon haar vasgedruk het.” Geregtigheid Die mammie sê sy sou nooit gedink het so iets sou met haar kind kon gebeur nie, want die kinders is gewoonlik baie veilig op die plaas. Delport sê ál wat hy wil hê, is dat geregtigheid moet geskied. ’n Hartseer Delport sê: “Ek wil net hê die een wat my kind vermoor het, moet tronk toe gaan. Volgens die ouers het die polisie wat die saak kom ondersoek het, intussen die kiskarretjie saam met hulle geneem. Hulle moet nog verder by die polisie verneem hoe die saak vorder. Die ouers beplan om hulle dogtertjie die komende naweek te begrawe.