CRISTIANO Ronaldo het vir die eerste keer geskimp hy oorweeg dit om sy toks op te hang. Maar sy uitlatings oor wanneer dit sal wees, is deurmekaar en het almal aan die raai. Die sterspeler van Juventus word beskou as een van die beste spelers van sy generasie. Hy is ’n vyfmalige Cham­pions League-wenner – een keer met Manchester United en vier keer met Real Madrid. Die Portugese ster, wat sy land in 2016 tot glorie in die Europese kampioenskapstoernooi gelei het, is ook Real se voorste doelskieter van alle tye. Die vyfmalige Ballon d’Or-wenner is ook die voorste doelskieter in die geskiedenis van die Champions League­. Ronaldo het geskimp hy kan so vroeg as 2020 die handdoek ingooi. In dieselfde asem het Ronaldo (34) gesê hy kan nog ses jaar speel. Op ’n vraag oor wanneer hy gaan uittree, het CR7 gesê: “Ek dink nie daaraan nie. Miskien maak ek volgende jaar klaar, maar dan kan ek ook nog speel totdat ek 40 of 41 jaar oud is. Verskil “Ek weet nie. Wat ek altyd sê, is jy moet die oomblik geniet. My gawe is uitstekend en ek moet dit aanhou geniet.” Ronaldo was gou om die verskil tussen hom en Lionel Messi uit te wys. “Die verskil teenoor Messi is ek het vir (drie) verskillende klubs gespeel en die Champions League met hulle gewen.” – AP