HY EN die meisie het ’n bed gedeel, maar was nie intiem nie. Só getuig ’n 61-jarige man – wat planne gehad het om met ’n 13-jarige meisie te trou – gister in die Baaise hooggeregshof. Volgens die ou man het hy die meisie na sy huis geneem omdat sy wou sien waar hy woon. Hy sê voor hulle huis toe is met die taxi, het hy eers by Shoprite groceries vir die huis gaan koop. Volgens die ou man het die meisie twee dae by hom deurgebring. Hy getuig hulle het ’n bed gedeel, maar was nie intiem nie omdat ’n lobola-ooreenkoms nog nie bereik was nie. Die ou man sê hy het vir die meisie gesê sy moet haar ouers vertel van sy voorneme om met haar te trou sodat hulle kan verstaan en hy lobola kan betaal. Volgens hom is die meisie twee dae later terug Bizana toe. Hy getuig toe hy besluit het om die kind se ouers te betrek, het hy sy 63-jarige suster (beskuldigde nommer 3) weereens gesê van sy voorneme en dat hy lobola aan die meisie se ouers wil betaal. Die man sê hy het beskuldigde nommer 3 betrek omdat hy in daardie stadium in Port Elizabeth was. Onderhandelaar Hy sê hy wou iemand stuur om namens hom na die meisie se ouers te gaan. Volgens hom het sy suster hom meegedeel sy weet van iemand wat as onderhandelaar kan optree. Hy sê hy het toe later die onderhandelaar gebel en haar na die meisie se ouers gestuur om hulle te vra of hy met haar kan trou. Die meisie het in daardie stadium by haar oom gewoon, want sy het nie meer ouers nie. Volgens die ou man het die onderhandelaar later teruggekeer na hom toe vanaf die meisie se familie en gesê daar is geen beswaar of bekommernisse met betrekking tot sy proposal nie. Die ou man sê hy het toe R14 000 in sy suster se rekening betaal, wat moes gaan vir die lobola-onderhandelinge. Hy sê vir die eintlike lobola moes hy met 11 koeie betaal. Volgens hom het hy besluit om met die 11 koeie te betaal soos aangevra. Die ou man vertel die meisie het – nadat hy in ’n stadium sy liefde aan haar verklaar het – vir hom gesê sy is ook lief vir hom omdat hy nie alkohol drink nie. Die ou man sê toe hy verneem die meisie gaan skool in Bizana, het hy haar aangesê om haar skoolloopbaan kort te knip.