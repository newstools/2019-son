’N DOSSIER is oopgemaak om verdere ondersoek in te stel nadat ’n onbekende man van ’n brug in Foreshore, Kaapstad, afgespring het. Verkeer het langer as twee ure stilgestaan toe dié drama hom Vrydagmiddag op die welbekende fan-brug in Waterkantstraat afgespeel het. Dis die eerste keer dat so iets gebeur op dié voetbrug, wat spesiaal vir die 2010-Wêreldbeker-sokkertoernooi gebou is. In ’n video wat in die sosiale media viral gegaan het, kan ’n mens hoor hoe die skare probeer keer dat die man van die brug afspring. Daar was egter ook hartelose mense tussenin wat wat die man aanmoedig om te spring. Die ou loop dan na die randjie van die struktuur en gaan staan stil voor die afgrond. Ná ’n paar sekondes vat hy ’n tree vorentoe en val na benede. Terwyl hy val, kan ’n mens hoor hoe die skare histeries skreeu van ontsteltenis. Teen die einde van die video kan ’n mens ook sien hoe die man leweloos in die straat lê. Sers. Noloyiso Rwexana, ’n polisiewoordvoerder, bevestig die voorval en sê die man is nog in hierdie stadium onbekend.