MET ’n paar verstellings hier en daar behoort Mzwakhe Nkosi (afrigter) se Suid-Afrikaanse Skolespan met Argentinië af te reken. Die jong Suid-Afrikaners kom vandag op die sportterrein van die spogskool Paarl Gimnasium teen die Argentyne te staan. Nkosi se span moes hard werk en hy het sy tevredenheid oor die goeie sege in die eerste wedstryd in die internasionale vyfnasiesreeks vir o. 18’s uitgespreek. Die Suid-Afrikaners het Wallis Vrydag met 23-13 uitoorlê nadat hulle met die rustyd nog met 6-10 agter was. “Dit was verstaanbaar dat ons veral in die eerste helfte met ons game plan sou sukkel. Die oorwinning was net die regte inspuiting,” het Nkosi gesê. Hy is seker dinge sal vandag beter gaan. Die breier het met dié sege ook sy eerste proesel van internasionale rugby gekry. Hy sê Argentinië gaan ’n baie gedugte span wees om teen te speel. “Die Argentyne gaan moeilik wees. Maar ek glo die waardevolle lesse wat ons teen Wallis geleer het, plaas ons in ’n goeie posisie vir die wedstryd.” Intussen is die SA A-span se breier, Phiwe Nomlomo, glad nie opgemaak nie. Dít nadat sy span met 19-43 teen Frankryk vasgeval het. Hulle kom nou teen Wallis te staan. “Ons het gans te lank gevat om aan die gang te kom. Daar was ’n paar dinge wat gewerk het, maar ons sal teen Wallis beslis veranderinge aan ons game plan moet maak. “Boonop was ons verde­diging teen die Franse swak en ons sal daar ook moet verbeter,” het Nomlomo opgemerk.