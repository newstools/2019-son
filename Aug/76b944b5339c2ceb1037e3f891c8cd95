ASOF Cape Town City nie genoeg uitdagings het om sy nemesis, Baroka, te klop nie, moet hy dit nou sonder sy afrigter probeer doen. Benni McCarthy is Skotland toe vir die geboorte van sy eerste laitie. McCarthy het reeds vier dogters. Son verneem McCarthy se assistent, Vasili Manousakis, sal die leisels oorneem vir hulle openingswedstryd van die nuwe PSL-seisoen in Polokwane. Manousakis het al in die verlede McCarthy se skoene volgestaan wanneer die breier oorsee was. Intussen sal City gretig wees om Baroka se hoodoo af te skud. Dit gaan interessant wees om te sien wie Manousakis in die veld stoot. City het immers aanwinste van gehalte verkry. Nuwelinge soos Abbubaker Mobara, Mpho Makola, Tashreeq Morris en Bernio Verhagen kom almal in aanmerking om hulle debuut vir die Citizens te maak. Omdraai Dalk kan City die Ba­kgakga, soos Baroka genoem word, onkant betrap met sy nuwe talent en hopelik in die proses sy duck breek. Morris is een van die nuwes wat straks by die wedstrydgroep ingesluit kan word. Hy sê die span verwag dat hy dinge teen Baroka gaan omdraai. “Hulle run teen ons gaan Saterdag (môre) tot ’n einde kom,” sê Morris. “Ons het gedugte spelers en baie diepte in ons span. “Ons het ’n goeie voorseisoen gehad en die spelers lyk op dreef. Hier is baie talent en wedywering. “Dit is goed, want dit hou jou op jou tone om altyd jou A-game te bring.”