DIE army deel nou klappe uit. Die gemeenskap van Mitchells­ Plain gons nadat ’n video die naweek viral gegaan het waarin ’n lid van die weermag ’n man ’n snotklap gee. Noor Mitchell (28) van Tafelsig in Mitchells Plain was op pad uit op sy af dag toe hy deur die lede gestop is. Wangedrag Mitchell sê hy was nie daarvan bewus dat die weermag in die area was nie en het aangery totdat hy hulle gesien het. Volgens Mitchell wou hy omdraai toe ’n lid hom beveel om langs sy kollega af te trek sodat hy deursoek kan word. “Ek het dit gedoen, want ek het niks om weg te steek nie. Ek het ook groot respek vir die army.” Hy sê toe hy langs die lid stop, is aan hom gevra of hy hulle wou omry. “Ek het nee gesê en aan hom verduidelik hoekom ek langs hom gestop het, toe sê hy hy verstaan. “Die volgende oomblik het ek net ’n slag teen my gesig gevoel van nog ’n lid wat my klap.” Mitchell sê hy het nie teëgepraat nie en het die lede steeds toegelaat om sy kar te deursoek. “Toe hulle klaar was. het ek weggery. Ná die tyd het ek na hulle gaan soek, want ek wou die lid se naam kry wat my geklap het om ’n saak te maak.” Mitchell sê hy het polisiestasie toe gegaan, maar is sonder ’n saaknommer daar weg. “Daar was nog ’n military ou daar. Hy het my verklaring gevat en gesê hy sal dit uitsorteer.” Die Wes-Kaapse minister van gemeenskapsveiligheid, Albert Fritz, sê hy het die saak by die burgerlike sekretariaat vir die polisie aangemeld en versoek dat hulle dit dringend ondersoek. “Ons kan nie die onnodige gebruik van geweld teen burgerlikes toelaat nie. “Enige geleentheid waar daar wangedrag van die SANW-personeel is, moet by die burgerlike sekretariaat gerapporteer word by 012 393 2500/2/3.” 