CALITZDORP. – Die dorp se bekende geel fietse, ’n skenking van ’n NGO, het twee jong mans lelik laat seerkry. Gerrit Pretorius en Andrew Anta was laas week saam op een fiets toe dinge skeefloop. Gerrit se pa, Gert Claassen, vertel: “Die ongeluk het daar naby die bult by die swembad gebeur. Soos ek hoor, het die brieke gefail. “ ’n Toeris wat van die dorp se kant af gery het, het hulle toe getref.” Hulle is so erg beseer in die ongeluk dat albei na die George Provinsiale Hospitaal oorgeplaas moes word. Bawie Pretorius, Gerrit se ma, voeg by: “Elke keer as ons bel om te hoor hoe dit met hulle gaan, hoor ons net hy is weer in die teater in.” Trek Die families kon nog nie in George uitkom nie, want hulle het nie vervoer of geld nie. Elvino Valentyn, wie se fiets dit was wat Gerrit en Andrew gery het, sê aan Son hulle het die fiets gevat om te gaan geld trek. Elvino se oupa Adam Volmink vertel: “Ons het ook die hospitaal gebel. Ons het gehoor hulle het so sleg seergekry, van hulle ledemate sal dalk geamputeer moet word.” Soufie Roman, voorsitter van die GPF, sê: “Ek sal organise dat die ouers by hulle kinders uitkom. “Ons gaan ook ’n program van stapel stuur om die kinders touwys te maak oor veiligheid op ’n fiets.”