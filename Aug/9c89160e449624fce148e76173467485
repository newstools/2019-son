DIE toekoms van die 19-jarige Baaise beroepsbokser Darrin Rossouw is in die hande van die promotor Rodney Berman. Rossouw het Vrydagaand by Emperors Palace aan die Oos-Rand ’n wendebuut gemaak toe hy ’n ander debutant, Ramsey Hlungwane, met ’n TKO in die vierde en laaste ronde tot oorgawe gedwing het. Rossouw se afrigter en pa, Lindon, sê Brian Mitchell gaan vandeesweek met Berman in gesprek tree oor die pad vorentoe. Mitchell is tans die jong Baaienaar se bestuurder. Die oud-wêreldkampioen wil Rossouw na Johannesburg lok om goeie sparring partners te kry. Probleem “As ’n bokser van die Oos-Kaap dit in die top-liga wil maak, moet hy Johannesburg toe kom. Hier sal hy die heel beste sparring kry,” het Mitchell op TV gesê. Lindon Rossouw het ná die toernooi erken sparring is ’n probleem vir sy seun. “Hier is net te min boksers in Darrin se gewigsafdeling. Dié wat wel beskikbaar is, is net te lig of dalk effe te swaar. “As Darrin Johannesburg toe moet skuif om ’n sukses van sy loopbaan te maak, sal ons dit beslis oorweeg,” het Lindon gesê. Hy sê hy hoop Darrin sal voor die einde van die jaar nog ’n geveg kry. “Ons wag nou vir Brian se oproep. Dan sal ons weet wat die volgende stap is,” sê hy.