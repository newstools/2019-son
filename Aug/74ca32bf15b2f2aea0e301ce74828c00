KLUBRUGBY in die Westelike Provinsie kan vandag en die komende naweek op sy knieë gedwing word. Dít is as skeidsregters volstaan by hulle belofte in ’n brief om te staak. En die eerste staking kan al vanaand plaasvind – SK Walmers moet 21:00 in Groenpunt teen Brackenfell in ’n Superliga A-wedstryd speel. Die rede vir die beplande staking: Die afgelope drie maande se abuse van die beamptes en die feit dat die Westelike Provinsie Rugbyunie (WPRU) die beamptes nie vir alle dienste gelewer – tot op hede – betaal het nie. Son kan vandag berig die WPRU se uitvoerende komitee (Exco) het twee keer vergader om ’n stokkie voor die staking te steek. Danny Jones, die WPRU se algemene bestuurder vir amateurrugby, wil egter nie kommentaar lewer oor die kwessie nie. Sy woorde: “Ek praat nie met die publiek oor wat in my Exco meetings bespreek word nie.” Volgens Jones weet hy ook niks van ’n brief vanaf die skeidsregtersvereniging oor ’n beplande staking nie. Intussen het Joey Klaaste-Salmans gesê meer voorvalle van abuse teen skeidregters is die afgelope week aangemeld. “Ons veldtogte (vir die veiligheid van skeidsregters) maak dus geen impak nie”, het Klaaste-Salmans gesê. “En ek glo die rede daarvoor is omdat ons as skeidsregtersvereniging sonder die hulp van die unie ’n veldtog probeer dryf. Dit is ook oog­lopend, as jy die kommentaar van sekere klubs en ondersteuners op ons Facebook-blad lees, dat hulle geen respek vir ons het nie.” Volgens Klaaste-Salmans skeer hy nie ál die geaffilieerde WP-klubs oor dieselfde kam nie, maar hy meen die meerderheid klubs se stilswye oor abuse dra by tot die negatiwiteit.