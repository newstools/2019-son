DIE laaste – of dalk die tweede laaste – stuk in coach Ole Gunnar Solskjaer se puzzle om Manchester United te laat herleef, is gevind. Die Leicester City-verdediger Harry Maguire is gister teen druktyd in Manchester gesien. Hy het na bewering mediese toetse ondergaan voordat amptelik aangekondig word hy is ’n Red Devil. Dié aanwins is ook ’n rekord vir ’n verdediger. Unit­ed moes £80 miljoen (meer as R1,4 miljard) hoes om hom na Old Trafford te bring. Debuut United begin eerskomende Sondag sy seisoen met ’n tuiswedstryd teen Chelsea. Solskjaer het ná Saterdag se laaste oefenwedstryd teen AC Milan gesê die kans is goed dat Maguire sommer sy debuut gaan maak. Maguire is nie die enigste speler wat United jag voordat die Premierliga se deadline van 9 Augustus aanbreek nie. Die koms van Paulo Dybala van Juventus word ook dalk voor die einde van die week aangekondig. Dis nou as die Italianers en Devils ’n swap deal kan bereik. United wil Romelu Lukaku aan Juve gee in ruil vir Dybala. Intussen word Maguire se aanwins uit verskeie oorde as ’n groot sukses vir United beskou. Dit is omdat Maguire as ’n toekomstige leier geag word. Hy sal ook stabiliteit na die Red Devils se verdediging bring.