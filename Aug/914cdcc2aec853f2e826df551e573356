DIE Westelike Provinsie het geen keuse as om sy oorblywende Currie Cup games teen Griekwas en die Cheetahs te wen nie. Die Streeptruie speel Vrydagaand in Kimberley teen Griekwas. ’n Week later pak hulle die Cheetahs in Bloemfontein. Volgens John Dobson, die WP-afrigter, sal hulle albei spanne moet klop as hulle in die prentjie wil bly vir ’n plek in die halfeindronde. Ná hulle oorwinning met 45-14 oor die Pumas Vrydagaand op Nuweland is die Streeptruie tans met 12 punte in die vierde plek op die punteleer. Griekwas is die pasaangeër met 15 punte. Die Goue Leeus is tweede, ook met 15 punte, terwyl die Vrystaters met 12 punte in die derde plek is. Die coach het besluit om baie van sy plaasvervangers vroeg in die tweede helfte teen die Poemas te gebruik. Hy het toegegee dat dit dalk sy span se ritme ’n bietjie versteur het. Dobson het agterna gesê: “Hulle (die plaasvervangers) het tot dusver geen game-time gekry nie. Ons kan hulle egter nie op altitude aan die diep kant ingooi nie. “Een besering kan ons planne in die wiele ry. Ons moes dus ’n call maak om hulle game time te gee.” Dobson is bewus van die uitdaging wat in die Diamantstad op sy span wag. Hy sê: “Daar is sedert laas week groot belangstelling vir die game teen Griekwas. Dis great vir rugby en behoort ’n lekker ervaring te wees.” Chris van Zyl, kaptein van WP, sê hy en sy coach het nie goeie memories van Kimberley nie. “Ek en Dobbo het al ’n paar slegte ervarings daar gehad. Wanneer ons daar speel, glo hulle altyd hulle kan ons klop.”