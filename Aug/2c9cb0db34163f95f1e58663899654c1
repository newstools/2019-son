DIE moontlikheid bestaan dat die watertariewe verslap kan word in die Kaap. Maar dit kan net gebeur as dit aanhou reën en die vlakke van damme rondom Kaapstad steeds styg. Die gemiddelde vlakke van damme is tans 72%. Gister het die Stad Kaapstad se burgemeester, Dan Plato, op ’n raadsvergadering gesê inwoners moet aanhou om waterwys te wees. Verligting “Daar is ’n goeie samewerking tussen inwoners en die regering. Daarom kan ons in Oktober of November kyk of dit moontlik sal wees om die watertariewe te verslap. “Dit kan groot verligting vir die inwoners bring.” Hoewel goeie reën die afgelope twee weke geval het, is inwoners gevra om steeds water te bespaar. Damvlakke in die hele Wes-Kaap het gestyg. Die Suid-Afrikaanse Weerdiens voorspel ook nog reën vir Maandag en Dinsdag.