MENSE wat al jare op familiegrond naby Klipfontein Mission Station bly, sit sonder krag. Die gemeenskap is by Ou Klipfonteinweg langs Little Cross Roads geleë. Joseph Stoffels (59) sê sy 96-jarige ma, ouma Daisy, het die grond jare terug gekry en hulle bly sedertdien daar. Bykans ’n jaar gelede het die sowat 400 mense hier saam geld bymekaar gemaak en Eskom betaal om vir hulle krag in te sit. Stoffels vertel: “Ons sukkel al baie lank om elektrisiteit te kry. “Ons het krag gebruik van mense van Little Cross Roads­, maar dit is toe gestaak. “Ons het met Eskom gaan praat oor krag. “Verlede jaar Oktober het ons R10 166 aan hulle betaal om die krag in te sit. Gereeld “Eskom het gesê dit sal hulle 180 dae neem om alles in plek te kry. Niks het gebeur nie. “Daarna het hulle gesê nog ’n maand, en nog ’n maand, maar niks is ingesit nie.” Stoffels sê hulle het gereeld met Eskom gepraat, maar kry geen hulp nie. In van die huise is reeds kragbokse ingesit, maar steeds is daar geen krag van Eskom nie. Die inwoners wil nou weet wat van die R10 166 geword het wat hulle aan Eskom betaal het. Trish da Silva, ’n woordvoerder van Eskom, gee toe die projek was vertraag. Maar Da Silva beweer alles is nou weer op koers. “Eskom moes ook eers regte verkry om op ander eiendom te werk om konstruksie te doen. “Eskom sal voortgaan om die skedule uit te werk en die werk kan dan voortgaan. “Eskom vra verskoning vir die vertraging.”