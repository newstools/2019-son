MALMESBURY. – Inwoners van Kalbaskraal het gister buite die landdroshof betoog. Hulle wil hê die aansoek om borgtog van vermeende moordenaars moet afgekeur word. Vier verdagtes het hier verskyn vir die moord op drie mense Sondagaand in dié rustige Swartlandse dorpie. Gemoedere buite die hof het by tye hoog geloop. Moerige betogers het gesê die moordenaars moet vrek in die tronk. In hulle memorandum aan hof- en polisiebeamptes eis die betogers dat ’n mobiele polisiestasie in Kalbaskraal geparkeer moet word. Hulle vra ook dat die hof die vier se aansoek om borgtog afkeur. Hulle vertel dat die verdagtes op die dag van die moord reeds vroegdag besig was in die dorp. Die spul het van shebeen tot shebeen gegaan en behoorlik lekker dop gesteek voordat hulle toegeslaan het. Die Bangladesjiese winkeleienaar Uzzal Mazi (33) en een van sy landgenote wat vir hom gewerk het, asook ’n jong klant, is doodgeskiet. Nog twee Bangladesjiese werknemers is gewond toe die rowers Mazi se supermark kort voor toemaaktyd beroof het. Dié twee kry steeds hospitaalbehandeling vir hulle skietwonde. Die emosionele ouma van Jeremy Davids (21), die klant wat doodgeskiet is, het voor die hofgebou aan Son vertel: “Hy het net gaan melk koop vir sy 16 maande oue baba.” Volgens ’n ingeligte het Davids se moordenaars hom in ’n toilet tereggestel omdat hulle bang was hy sou teen hulle getuig. Gebuit Die verdagtes is Maandag en Dinsdag in Bellville aangekeer. Hulle verskyn Dinsdag weer in die hof. Die sowat R5 000 wat die rowers gebuit het, is ook teruggevind. Die polisie het aan die betogers gesê nóg twee verdagtes is gisteroggend aangekeer vir ondervraging. Die verdagtes sal op drie klagte van moord, twee van poging tot moord en een van gewapende roof verskyn.