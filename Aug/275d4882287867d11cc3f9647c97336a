DIE Plate gaan volgende naweek raas! Dis weer tyd vir die jaarlikse Zibi-sewesrugbytoernooi vir skole in die Bridgton-stadion in Oudtshoorn. Die toernooi skop Vrydag 16 Augustus af. Die eindstryd sal die Saterdag gespeel word. Die eindstryde in elk van die vier ouderdomsgroepe word Saterdag gespeel. Die Hoërskool Bridgton, gasheer van die toernooi, se hoof, Kelly Ellis, sê vanjaar se toernooi gaan verreweg die beste van al die toernooie wees. “Ons bring hierdie jaar ’n paar nuwe idees in wat die toeskouers baie meer betrokke gaan hê in terme van die vermaak, musiek, danse en kompetisies,” sê Ellis. Hennie Baartman, president van die Suidwestelike Rugbyunie, is net so opgewonde. Hy het die belangrikheid van die toernooi vir Oudtshoorn en die streek beklemtoon Hy sê: “Ons moet hierdie toernooi tot elke prys behou vir ons skole. Dit bied ons plattelandse spelers die een geleentheid om aan ’n geleentheid deel te neem sonder groot uitgawes.” Oudtshoorn se burgemeester, Colan Sylvester, sê op sy beurt: “Die toernooi is parallel met ons dorp se visie om dit die sportmekka van die Suid-Kaap te maak. “Ons kinders sien jaarliks uit daarna en is opgewonde om aan hierdie gewilde toernooi deel te neem.”