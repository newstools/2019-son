DIE Manchester United-skip lyk vir eers weer van koers af. Dis nadat die Red Devils Saterdag op Old Trafford met 1-2 teen Crystal Palace vasgeval het. Die United striker, Marcus Rashford het, nes sy spanmaat Paul Pogba, ’n strafskop gemis. In albei wedstryde het dié mislukte strafdoele die Red Devils duur te staan gekom. Die telling was in bykomende tyd steeds gelykop toe die Eagles se verdediger Patrick van Aanholt die wendoel aangeteken het. Dit was die Red Devils se eerste nederlaag van die Engelse Premierliga (EPL)-seisoen. Man United se breier, Ole Gunnar Solskjaer, sê sy span was net nie klinies genoeg nie. Solskjaer sê: “Palace het twee doele aangeteken en ons net een. “Dít was die verskil. Ons het toegelaat dat hulle twee maklike doele aanteken omdat ons die wedstryd nie goed beheer het nie.” Die United-baas sê mislukte strafdoele is deel van die sport. Hy sê: “Ons kan niks daaromtrent doen nie. Dis net nóg ’n kans wat ons nie gevat het nie. “Ons moet maar weer daaruit leer en aanbeweeg na die volgende wedstryd.” Nes Pogba, het rassiste Rashford ná die game in die sosiale media aangeval. Solskjaer sê: “Dis verkeerd en iets wat nie by die klub of in sport hoort nie. “Die klub distansieer hom van dié tipe ondersteuner.”