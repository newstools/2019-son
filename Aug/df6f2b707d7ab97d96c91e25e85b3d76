DIE groot nuus vanuit Ajax Cape Town se kamp het niks te doen met hofsake of die aankoop van klubs of statusse nie. Vir die eerste keer in ’n dekade het die klub se eienaars besluit om Brett Evans se nr. 25-trui en Thulani Serero se nr. 17-trui uit retirement te bring. Twee plaaslike laities, Bongolwethu Siyasi en Asanele Velebayi (albei 16 jaar oud) gaan die voorreg hê om Evans en Serero se nommers onderskeidelik vir die toekoms te dra. Dis beslis groot skoene om vol te staan, want Evans en Serero is van die klub se legendes. Verwagtinge van Ajax se coach, Andries Ulderink, wat gister sy 50ste verjaarsdag gevier het, is dat Velebayi die nr. 17-trui hopelik justice kan doen. Net so word gehoop dat Siyasi so professioneel, veelsydig en voorbeeldig soos Evans kan wees. Siyasi het uitgewys hy gaan sy bes probeer sodat hy iets kan terugploeg in sy gemeenskap van Khayeli­tsha. “Ek glo in my gemeenskap en in vreugde,” sê Siyasi. Velebayi sê toe die kans sy kant toe kom, het hy dit met albei hande gegryp. “As ek dit kan doen, kan enige iemand. Jy moet drome hê en glo daarin.”