DIE nuwe Mej. Suid-Afrika-kroon het ’n naam – Buhle. Sy weeg meer as 500 g en skitter met meer 2 586 zirconia- stene. Die tydskrif Drum berig die kroon is ryk aan Suid-Afrikaanse geskiedenis. Haar volle naam, Ubuhle Bethungo Lenkosazana, beteken “skoonheid van die reënboog” in Zoeloe. Dit het 192 uur gevat om die kroon te maak. Ek het die pragtige kroon op Instagram gaan bekyk en veral die African inlays onderaan die kroon het onmiddellik my oog gevang. Die juweliersmaatskappy American Swiss en die wêreldbekende ontwerper Johan Louw van Uwe Koetter Jewellers het hande gevat om die pragtige Buhle te maak. Vier Drum skryf die hoof van bemarking by American Swiss, Zimbini Peffer, sê die Ndebele-patroon is op die kroon geplaas omdat dit universeel herkenbaar is as Suid-Afrikaans. Zimbini sê: “Die kroon vier die belangrikheid van vroue in die samelewing, asook hulle bydrae tot die nasie. Die naam is gekies om die kulturele diversiteit in die pageant en land te vier. “Die kleure is pragtig en vibrant in hulle eie reg, nes al die vroue wat aan vanjaar se kompetisie deelneem.” Dié is dalk nie die mees estetiese Mej. SA-kroon wat ons al ooit gehad het nie, maar dis beslis die mees eiesoortige een – ryk aan ons Suid-Afrikaanse kultuur. Die vooraanstaande Mej. SA-kompetisie eindig Vrydagaand in Time Square in Pretoria. Ons huidige Mej. Suid-Afrika, Tamaryn Green, sal dan haar kroon aan die nuwe Mej. SA oorhandig.