DIE 65-jarige Herman Harker se hofsaak, wat Maandag in die Kaapse hooggeregshof begin het, is nog heeltyd in camera. Dié besluit is geneem omdat vier minderjariges betrokke is en die saak dus baie sensitief is. Luidens die klagstaat word 15 sake van verkragting teen hom ondersoek, asook 4 van ontvoering en 2 van seksuele aanranding. Harker het Maandag onskuldig gepleit. Hy het na bewering op 30 Maart 2018 in Wolseley by een van sy slagoffers se huis opgedaag. Die meisie en haar vriendin het na verneem word die huis verlaat en na ’n ander huis gegaan om games te speel. Luidens die klagstaat het Harker ook by daardie huis opgedaag en die meisie gedwing om saam met hom te stap. Hy’t die meisie na bewering na ’n verlate huis geneem en verkrag. Toe het hy haar na bewering gedwing om met hom na ’n ander plek te gaan. Daar is sy na verneem word gedwing om uit te trek en sy is weer verkrag. Son het voorheen berig die jongste slagoffer is ’n negejarige meisie van Ladi­smith. Harker het dié kind na bewering op 11 Augustus 2018 geld aangebied terwyl sy in haar yard gestaan het. Bosse Hy het na bewering gesê hy sal haar betaal as sy vir hom gaan wys hoe hy by die hoofpad kan uitkom. Daar word beweer Harker het die meisie na die bosse gesleep waar hy haar gedreig en geforseer het om haar klere uit te trek. Hy het haar na bewering twee keer daar verkrag. Harker se hofsaak duur vandag voort.