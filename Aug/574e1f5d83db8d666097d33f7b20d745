AIDAN Leak keer vandag na die Universiteit van Wes-Kaapland (UWK) se Varsity-sokkerspan terug om sy debuut in die nr. 1-goalie-trui te maak. Dis vir sy tweede tuisstryd vandag 18:30 teen die Universiteit van KwaZulu-Natal (KZN) in die UWK-stadion, Bellville. Leak, wat aanvanklik die nommer 1-keuse vir goalie was, was weens ’n harsingskudding-besering buite aksie. Sy afrigter, Stanton Smith, het bevestig dat hy vandag ingespan word teen die besoekers van KZN. Die UWK het ná ’n stadige begin van twee nederlae nou uiteindelik sy ritme en voete begin vind. Dis opgevolg met ’n sege van 2-0 oor die Sentrale Universiteit vir Tegnologie (CUT), sowel as ’n gelykop uitslag van 2-2 teen die Universiteit van Johannesburg (UJ) laas week. “Ná ons goeie momentum in die vorige paar weke is die spelers se houding en gees fantasties,” het Smith gister uitgewys. “Die spelers is ywerig om ’n goeie vertoning vir ons home fans te lewer. “Boonop het ek ook ’n vol groep om van te kies,” het Smith bygevoeg. Ná vier rondes is sake in vanjaar se reeks redelik beknop, met plekke vir ’n posisie in die halfeind wat nog wawyd oop is. Die Tshwane-Universiteit vir Tegnologie (10 punte) gee die pas aan ná vier rondes, gevolg deur die UJ (7) en die CUT (6). Die Noordwes-Universiteit en die Kovsies (albei 5 punte) is die ander spanne wat posisies bo die UWK beklee.