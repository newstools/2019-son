BRUMBIES soek nóg vyf punte in die Oostelike Provinsie Rugbyunie (OPRU) se Super12-kompetisie. En dít wil hulle môre uit Suburbans melk nadat hulle Despatch die naweek met 60-14 kafgedraf het. Nou glo die Brumbies se bestuurder, Gareth Burger, vas sy span sal weer ’n oorwinning behaal. Burger sê sy belowende span is vol jong, talentvolle en opwindende spelers. Hy maan: “Ons gaan niemand in dié kompetisie onderskat nie. “Ons het ’n gevaarlike agterlyn wat ons wil loslaat om hardlooprugby te speel.” Trying Stars speel teen Gardens. Die span se breier, Sheldrid Cannon, sê hulle het die naweek te veel foute begaan in hulle nederlaag met 22-42 teen Port Elizabeth Polisie. Cannon sê: “Ons moet aan ons verdediging werk, want ons kan nie bekostig om dié soort foute te maak teen ’n span soos Gardens nie. “Ons moet net positief bly en die basics reg doen. Hulle is ’n baie sterk span en sal wil wraak neem nadat hulle en ons gelykop gespeel het.” Pushovers In die OPRU se Sedru-streekliga sal Kowie United Saterdag in Port Alfred beslis wil wraak neem op Old Collegians (OC). OC is die voorloper op die puntelys. So, hulle sal beslis nie pushovers wees nie. Kowie, wat derde op die puntelys is, het dus ’n moeilike taak teen ’n span wat ’n geweldig hoë peil handhaaf. ’n Oorwinning vir OC beteken natuurlik ook dat hulle hul voorsprong op die puntelys sal rek. Kowie se breier, Kurt Wessels, is vol vertroue dat sy span OC kan klop. Wessels sê: “Dit gaan beslis baie moeilik wees, maar daar’s ’n dringendheid aan dié wedstryd. “Dis ’n must win-wedstryd vir ons. “So, wees gedissiplineerd, hou by die spelplan en moenie in OC se hande speel nie, is my raad aan die boys.” OC se breier, Masixole Jonono, wil graag hê sy span moet ’n hoë tempo handhaaf sodat Kowie hopelik onder druk sal vou.