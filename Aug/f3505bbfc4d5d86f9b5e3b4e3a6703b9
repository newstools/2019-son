HARLEQUINS se veggees en karakter het verseker dat hulle Park Saterdag in die Adock-stadion ore aangesit het. Harlies het in dié Super 12-wedstryd van die Oostelike Provinsie Rugbyunie (OPRU) met 32-27 geseëvier. Die oorwinning in dié taai wedstryd is eers laat in die tweede helfte verseker. Harlies het goed begin en gou ’n voorsprong van 12-0 geniet. Dit was danksy drieë deur Marcus Plaatjies (flank) en kort daarna Ryan January (vleuel). Maar Park het teruggeveg. Park het in die eerste helfte so hard terugbaklei dat hy kort voor rustyd met 14-12 voorgeloop het. ’n Strafskop het sy voorsprong gerek en dinge het sleg begin lyk vir Harlies. Hulle breier, Shaun Jantjies, sê sy span het baie foute gemaak in die eerste helfte en moes in die tweede helfte net probeer beheer neem. Jantjies sê: “Ons het uitgedraf in die tweede helfte met ’n fokus op ons strukture en daarop gebou. “Ons het geweet as ons die bal onder die voorspelers dra en van daar uitgee na die kante, sal dit vir ons werk.” Dis presies wat gebeur het. Park se voorspelers moes nou harder werk om die bal te herwin. Hulle het moeg geword en dit het Harlies beheer gebied. Jantjies sê: “Ons het plaasvervangers ook op die regte tyd ingestuur om momentum te behou.” January het sy tweede drie gedruk. Die flank Angus Kido en kaptein, Keenan Frieslaar, het ook oorgeval. Frieslaar sê geen wedstryd teen Park is maklik nie, maar hulle het alles gegee. Hy sê: “Dis altyd ’n taai game teen Park, maar ons het saamgestaan en ons motto, “never quit”, toegepas om die wedstryd te verseker.” SUPER 12-UITSLAE: Kwaru 20, Motherwell 17; Kruisfontein 58, PE-Polisie 21; Windvogel 14, Bombers 18; Despatch 21, Suburban 54; Harlequins 32, Park 27; Gardens 61, Madibaz 43; Springroses 50, Aberdeen 12; Progress 42, Jeffreys Bay 5; Hankey 16, Missionvale 13; Wallabies 25, Brumbies 24; Trying Stars 24, Barbarians 20.