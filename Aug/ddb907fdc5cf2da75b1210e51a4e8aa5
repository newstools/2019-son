DIE Engelse Premierliga-klub Everton het die tjekboek vanjaar vir 'n vyfde keer uitgepluk om die belowende jong Juventus-speler Moise Kean op 'n langtermynkontrak te teken. Volgens Sky Sports News het die Merseysiders £27 miljoen betaal om die 19-jarige Kean met 'n vyfjaarkontrak na Goodison Park te lok. Kean is Everton se vyfde signing sover nadat hulle reeds die midfielders Andre Gomes, Fabian Delph en Jean-Philippe Gbamin en die doelwagter Jonas Lossl se dienste bekom het. "Ek is baie trots en geëerd om die Everton-trui te dra. Ek gaan my beste vir die span gee," sê Kean. "Ek was oortuig om vir Everton te teken omdat die klub na die toekoms kyk. Ek ook. Ek weet hoe groot die klub is. Dit het groot ambisie en ek gaan baie hard werk om die span te help om sy doelwitte te bereik. "Ek is gewoond daaraan om te wen en wil dié wenhouding na die span bring. Ek hoop ek gaan baie goed op die veld wees en die ondersteuners vreugde bring. Everton se bestuurder, Marco Silva, sê om 'n striker te sign was een van hul prioriteite dié somer. "Moise is sterk en vinnig met baie goeie kwaliteite as 'n striker en hy is maar net 19 jaar oud. Hy het talent en is gereed om te werk, om ons groep te verbeter en ons verskeie oplossings te bied. "Hy was by 'n groot klub en is nou by nog 'n groot klub en reg vir die uitdaging en om alles vir Everton te gee." Kean het laas jaar 13 keer vir Juventus uitgedraf en ses doele aangeteken. Hy het ook die jongste speler sedert 1958 geword om 'n doel vir Italië aan te teken toe hy in Maart teen Finland ge-score het. - Sky Sports