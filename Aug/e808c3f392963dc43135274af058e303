GISTER het hartseer familie­lede van gestorwe heroes van die Baaise Northerns weer by die Papenkuil-begraafplaas bymekaargekom. Op 6 Augustus 1990 het die Northern Areas Uprising begin. Meer as 50 mense het hulle lewe in dié ses dae van onrus verloor. ’n Kranslegging is gister gehou. Die apartheidspolisie het destyds losgebrand op ’n skare van duisende inwoners wat ’n vreedsame gathering gehou het. Later het misdadige elemente die situasie uitgebuit en winkels in die Northerns geplunder. Die polisie het op hulle ook geskiet, maar die lewe van onskuldige mense is in die proses geneem. Lindy Steenekamp (46) was net 16 jaar oud toe sy Deon Massyan (26), haar broer, verloor het. “Dit het op 8 Augustus 1990 gebeur. Dit was ’n Woensdag,” onthou Steene­kamp. “Ek het van die skool af huis toe gekom en gesien hoe drie ouens met ANC-vlae in Zimdahlstraat loop. “Skielik het die (polisie se) helikopter daar aangekom en toe hoor ek net die skote klap. “Iemand het my kom sê dis my broer wat daar lê,” vertel Steene­kamp hartseer. Die postmortem het aangedui hy het 15 skote in die kop gekry en een in die bors. Familielede het Mas­syan in die huis ingedra en hy het nog gelewe. Op pad hospitaal toe is hy dood. Sy laaste woorde aan sy ma was dat hy warm kry. Moordsaak “Daar was in 1992 ’n moordsaak in die hof en ek was ’n getuie. Daar het niks van die saak gekom nie,” sê Steenekamp bitter. David Abrahams (82) het sy seun Derrick (27) verloor. “Wanneer dit dié tyd van die jaar is, dan dink ons terug aan daardie gebeure toe ons geliefdes verloor het,” vertel Abrahams. “Toe die mense wat nie deel was van die boikot nie die plekke geplunder het, het hulle my seun gevra om wag te staan by ’n dokter se praktyk omdat hy al die jare goed was vir ons. “Toe kom die polisie. Hulle het hom gejaag tot op die hoek van Zimdahl- en Springbokstraat. “?’n Ooggetuie het gesien hoe Derrick by ’n hoekhuis inhardloop. ’n Wit polisieman het hom uit die bad­kamer gaan haal en hom ag keer in die rug geskiet. Hy is dood in die jaart gekry.” Hy sidder nou nog as hy aan daardie tyd dink. Aubrey Simon (69), wat ook die kranslegging by­gewoon het, het gesê hy het gesien hoe inwoners rondom hom doodgeskiet word. “Dis onregverdig dat die families van die Marikana-slagting in 2012 miljoene rande se vergoeding gekry het, maar sommige families van die uprising het net R30?000 gekry. Nageslagte “Ons wil hê president Cyril Ramaphosa moet hierheen kom. Ons wil ook hê die Menseregtekommissie moet betrokke raak.” Siphiwo Plaatjies, ’n raadslid, was namens die burgemeester en die direktoraat van sport, ontspanning, kuns en kultuur teenwoordig. Hy het gesê dis belangrik dat die nageslagte ook van dié geskiedenis leer. 