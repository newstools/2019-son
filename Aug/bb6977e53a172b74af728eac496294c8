GRANVILLE Campher, Evergreens se breier, hoop hy hoef nie vandag langs die kantlyn benoude spronge te maak nie. Sy span kom op die Pacaltsdorp-sportterrein in ’n SWD Premierliga-rugbywedstryd teen Progress, die kampioen, te staan. Campher het laas naweek op dieselfde sportterrein naels gekou toe sy span agter raak teen Barbarians. Hy’t die afrigtingskampie verlaat en erg gespanne langs die kantlyn gaan loop toe die besoekers die voortou neem. Teen Progress is daar geen ruimte vir foute nie. Die aantal strafskoppe wat hulle teen Barbarians afgestaan het, behoort dus ’n groot rede tot kommer vir hom te wees. Onttroon Campher was egter verlig toe Leegan Moos die wedstryd in beseringstyd met ’n strafskop beklink het. Evergreens is tans tweede op die punteleer nadat hulle Woensdag onttroon is. Crusaders het Bridgton in Oudtshoorn met 32-31 uitoorlê om nou met 80 punte bo-aan die punteleer te kan spog. Progress is met 71 punte in die derde plek. Heidelberg is vierde met 65 punte. Al vier spanne het 18 wedstryd gespeel. Evergreens sal die wedstryd moet wen as hulle in die wedloop wil bly om bo te eindig. Die top-vier spanne spook sake in die semi’s uit.