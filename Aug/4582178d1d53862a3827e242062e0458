AS JY ’n rugbyliefhebber is wat nie die Wêreldbeker-toernooi in Japan kan bywoon nie, hoef jy nie bekommerd te wees nie. Want die toernooi gaan na jou kom in die vorm van die World of Rugby Fan Zone by ’n Pareto Limited-winkelsentrum naby jou. Die World of Rugby Fan Zone is ’n opwindende konsep. Dis daarop gemik om gees te bou en ondersteuners aan te moedig om saam met die Springbokke te staan in hulle strewe om ’n derde keer die Wêreld­beker te wen. Die Springbokke se wedstryde sal by sekere winkelsentrums op groot skerms gewys word. Daar sal vermaak aangebied word en ondersteuners kan groot pryse wen. Die World of Rugby Fan Zone skop saam met die toernooi op 21 September af en eindig op 2 November. Die winkelsentrums wat deelneem, is Tygervallei in Bellville, Mimosa Mall in Bloemfontein, The Pavilion in Durban, Menlyn Park in Pretoria, asook Johannesburg se Westgate Mall, Southgate Mall en Cresta. Mense kry gratis toegang tot dié Fan Zones. Arend Visagie, hoof van besigheidsontwikkeling by Three Cube­ Management, en Shawn Heinrich van Mall Space Ma­nagement, die breins agter die konsep, sê hulle is optimisties dat Bok-ondersteuners na die winkelsentrums sal stroom om die wedstryde te kyk. “Net Fan Zones bied jou die geleentheid om langs honderde ander Suid-Afrikaners te staan en die volkslied te sing, die Bokke aan te moedig en op die skeidsregter te skree. Ons staan almal saam,” meen hy. Visagie nooi alle rugbyliefhebbers om die Fan Zones­ te geniet en bankvas agter die Bokke te staan. Hy het die hoofborge, Huawei en African Bank, en die vennote Mall Space Management, Pareto Limited en Gilbert, bedank dat hulle Three Cube Ma­nagement se visie vir die Rugby Fan Zone deel. Tydens die toernooi sal Huawei ’n volle R1,5 miljoen se pryse weggee. Daniel Wang, Hua­wei se Wes-Kaapse direkteur, het sy maatskappy se betrokkenheid as volg verduidelik: “Ons is al vir ’n lang ruk geïnteresseerd in sport, en rugby is die top-ding vir hierdie land.” Tydens die World Cup gaan African Bank pryse aan fans by die Fan Zones weggee. Daar sal kontantpryse wees wat inbetaal sal word in ’n African Bank spaar- en beleggingsrekening of ’n MyWorld-rekening – African Bank se revolusionêre dag-tot-dag-bankproduk.