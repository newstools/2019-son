KRISTA Jonas staan reg met ’n lekker show genaamd The Journey. Dié sangeres is opgewonde oor haar eerste konsert, waarin sy deur musiek háár storie gaan vertel. Bekende gaskunstenaars in die vermaaklikheidsbedryf gaan ook optree. Jonas sê: “Die begeerte van my hart is om behoeftige families te help en die greep van armoede te breek in ons gemeenskappe. “Dit breek my hart wanneer ek sien hoe baie families honger gaan slaap. Maar daar is hoop en nou is die tyd om hande te vat en saam te staan om die verskil te wees.” Die sangeres is oorweldig deur die ondersteuning wat sy kry vandat sy aan The Voice SA deelgeneem het en is ewig dankbaar. PJ Twins Die show is ’n viering in aid van Krista se verjaardag. Sy nooi fans om blikkies kos en klere saam te bring, wat later uitgedeel gaan word aan behoeftige families. Krista Jonas Entertainment bied The Journey op 18 Oktober om 20:00 by die Sekondêre Skool Cedar aan. Van die gaskunstenaars wat gaan optree, is Anslin Gysman, die PJ Twins, Cedar Dance Crew en vele meer. Die radiopersoonlikheid Julian Naidoo van Heart FM gaan die MC wees.