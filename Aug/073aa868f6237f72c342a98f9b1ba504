HAARLEM. – Die vonnis van die driver wat vir die dood van ’n jongman verantwoordelik is, laat mense rooi sien. Petrus van Willing was die bestuurder van die doodsvoertuig waarin Keenan Prinsloo (24) van Haarlem gesterf het. Van Willing se Merc was oorlaai met nege insittendes, onder wie twee kinders was. Denoline van Wyngaardt het destyds gesê: “Toe die kar 180 km/h ry, het ek begin bid.” Morné Winster wat verlam gelaat is, is ook intussen oor­lede. Toe Van Willing die bakkie waarin Prinsloo was, probeer overtake het, het ’n voertuig van voor af aangekom en met die terugswaai Prinsloo se bakkie getref. Van Willing is verlede week in die Oudtshoorn-hof gevonnis tot ’n boete van R15 000 of 12 maande gevangenisstraf, asook twee jaar korrektiewe toesig, wat 24 uur per dag huisarres insluit. Hy moet ook wegbly van drank en dwelms. Prinsloo se girl, Carol-Ann, het aan Son gesê: “Laat ek eers my asem terugkry. Ek is diep geskok.” Minette Fortuin was woedend. Sy meen: “Lewens is verwoes. Ek het byna my arm verloor. “Ek verduur nog daagliks pyn sedert die ongeluk van 26 Desember 2016. “Wat het van die dronkbestuur-saak geword? Ons lewens sal nooit weer dieselfde wees nie.”