RASSIE Erasmus gaan môre se warm-up game teen Argentinië as ’n laaste proeflopie voor volgende maand se World Cup in Japan wil gebruik. Al is dit op papier ’n vriendskaplike wedstryd, gaan dit allesbehalwe ’n friendly wees. Nadat die Poemas laas week in Salta ’n lelike pak slae van 13-46 teen die Springbokke gekry het, gaan Mario Ledesma (afrigter) se span baie gemotiveerd wees om dinge reg te stel. Wat sake meer interessant gaan maak, is dat daar baie nuwe spelers in albei spanne is wat graag hulle onderskeidelike afrigters wil beïndruk. Net 31 spelers van elke deelnemende land kan World Cup toe gaan. Die spelers sal dit dus as hulle laaste kans beskou om hulle vliegtuigkaartjies te bespreek vir volgende maand se wêreldskouspel. Die Bok-afrigter het ’n splinternuwe beginspan gekies. Net drie spelers in die groep van 23 – Kwagga Smith, Faf de Klerk en Frans Steyn – was laas week teen die Suid-Amerikaners in aksie toe die Bokke as die Rugby Championship-kampioen gekroon is. Ledesma het natuurlik ook grootskaalse veranderinge in sy span aangebring vir die kragmeting in die Jakarandastad. Joaquín Tuculet gaan die nr. 15-trui by Emiliano Boffelli oorneem, terwyl Sebastián Cancelliere op vleuel gaan uitdraf in die plek van Santiago Cordero. Jerónimo de la Fuente skuif van binne- na buitesenter in die middelveld, met Lucas Mensa wat die nr. 12-trui gaan dra. Joaquín Díaz Bonilla (losskakel) en Felipe Ezcurra (skrumskakel) vorm ’n nuwe skakelpaar. Intussen neem Javier Ortega Desio op agsteman stelling in, met Marcos Kremer wat van die slotposisie na die kant van die skrum skuif. Tomás Lavanini en Guido Petti is die twee slotte wat die vonk in die enjinkamer moet verskaf. Nadat die Poemas se voorry laas week behoorlik verwoes is, gaan die nuwe voorry van Santiago Medrano, Julián Montoya en Mayco Vivas opgesaal wees met die taak om die skrum te anker. Die voorry kom teen Vincent Koch, Schalk Brits en Thomas du Toit te staan.